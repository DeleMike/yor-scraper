title,content,link_to_resource,published_date
"Ní àwọn ìlú tí ó wà lábẹ́ ìṣàkóso Assad ní ilẹ̀ Syria, àwọn alákòóso sọ báyìí pé ‘kò sí èni tí ó ní àrùn kòrónà’","Àríwá Ìlà-Oòrùn Dara'a ọdún 2015. Àwòrán láti ọwọ Mousa Mohamed, tí a gbàye k'á to mú u lò.
Lẹ́yìn ọdún mẹ́sàn-án ogun abẹ́lẹ́ tó gbóná girigiri, ètò ìlera ní orílẹ̀-èdè Syria ò ṣe bẹ́ẹ̀ gbópọn mọ́. Ní àwọn ìlú tí ó wà lábẹ́ ìsàkóso Ààrẹ Bashar al-Assad, àwọn Aláṣẹ wọn ti tako ìṣẹ̀lẹ̀ àrun COVID-19.
Gẹ́gẹ́ bí Fáfitì John Hopkins ̣ti sọ, orílẹ̀-èdè ọ̀hún ti sàwárí ìsẹ̀lẹ̀ 439 pẹ̀lú ikú ènìyàn 21 títí di ọjọ́ 15 osù Agẹmọ. Ṣùgbọ́n àwọn ìròyìn tí ó wà nílẹ̀ báyìí tí ṣe àfihàn bí ilẹ̀ náà ṣe takú wọnle tí wọ́n sì ń ṣẹ́ ìdánilójú pé àrùn COVID-19 wà lóòótọ́
Walid Abdullah ọmọ ọdún 23, sọ ọ́ di mímọ̀ pé ìlẹ̀ yìí tilè ṣe é débi pé wọ́n ń dába gbígba ẹ̀mí àwọn aláàárẹ̀ tí wọ́n bá funra sí pé wọ́n ní COVID-19. (Ohùn Àgbáyé ń lo orúkọkórúkọ láti dààbò bó.) Nínú ìtàkùrọsọ pẹ̀lú Ohùn Àgbáyé lórí aago, Abdullah ṣe é ní àlàyé pé ní ọjọ́ 13 ọsù Èbìbí, òun pé Ilé ìwòsàn Àpapọ̀ ti Dara'a ní ìha gúúsù ilẹ̀ Syria láti fi ìṣẹ̀lẹ̀ ààrun kòrónà kan tó wọn létí. Gẹ́gẹ́ bí Abdullah ṣe sọ, nígbà tí ó bèèrè ìgbésè tí ó yẹ ní gbígbé, òṣìṣẹ́ ìjọba tí ó gbé ìpè náà sọ pé “ Yìnbọn pà á, a kò ní ìwòsàn fún”
Ó yára fi òpin sí ìpè náà. Dájú, kò sí ọ̀rọ̀ nínú yíyin ìbọn pa ẹni tí a fura sí pé ó ní àrun COVID-19. Abdullah sọ fún Ohùn Àgbáyé pé “Ikú nípasẹ̀ COVID-19 sàn ju dídá ẹsẹ̀ wọ ilé ìwòsàn ìjọba lọ”
Èrí ìbanilọ́kanjẹ́ eléyìí tún kín in lẹ́yìn láti àwọn orísun mìíràn. Àtẹ̀jáde ọjọ́ 10 oṣù Ẹrénà kan ti The Voice of the Capital, ìwé ìròyìn Olómìnira kan ní ilẹ̀ Syria sọ di mímọ̀, pé àwọn elétò ìlera láti Ilé-iṣẹ́ Ètò Ìlera ilẹ̀ Syria sọ pé “iṣẹ́ ìmọ̀-ọ́n-mọ̀ṣekúpani ń wáyé ní ilé ìwòsàn ìjọba Al-Mujtahid ní olú ìlú ilẹ̀ náà, Damascus, fún àwọn tí wọ́n ní ìgbàgbọ́ pé wọ́n ní ààrùn ọ̀hún ní tòótọ́, nípa fífún wọn ní àpọ̀jù oògùn tí ó máa ń rani níyè.”
Èyí pẹ̀lú fi ara hàn ní orí ìkànnì alátagbà:

معلومات أنه في سوريا يتم تصفيه مرضى كورونا في مشفى المجتهد بعد ساعات من تشخيص المرض…
— Qهارون (@Q56048602) March 11, 2020
Awuyewuye wí pé ní Syria, pípa ni wọ́n ń pa àwọn tí ó lu gúdẹ àrùn ọlọ́jẹ̀ korona ni ile-iwosan al-Mujtahid ni kété tí wọ́n kẹ́fin àrùn náà …
Ẹlòmìíràn láti ilé ìwòsàn Mouwasat ni Damascus ni ọ̀rọ̀ rẹ̀ tún jẹ́ dídì mọ́ ọwọ́ nínú àtẹ̀jáde kan náà tí ó sọ pé “iṣẹ́ ìmọ̀-ọ́n-mọ̀ṣekúpani ń wáyé ní ibi kọ́lọ́fín pátápátá, àwọn dókìtà tí wọ́n ṣe iṣẹ́ ìtọpinpin àrùn ọ̀hún ni wọ́n sì ń ṣe é.”
Ìgbésẹ̀ Sáà ìṣèjọba Assad sí ìdẹ́kun àrun COVID-19 yìí burú jáì, ó fi ara jọ ète tí wọ́n lò nígbà Ogun abẹ́lé Assad tí ó gba èmí ènìyàn tí ó lé díẹ̀ ní ẹgbẹ̀rún 586, tí ẹgbẹ̀rún 100 tí ó wà látìmọlé parẹ́ síbẹ̀, tí ẹgbẹẹgbẹ̀rún 5.6 sì di ogunléndé káàkiri àwọn orílẹ̀-èdè àgbááyé
Àtẹ̀jáde kan tí ó ti di píparẹ́ láti ọwọ́ Firas al-Ahmad kà báyìí: “Ní báyìí kí ni ó tànmáàn [nípa èrò yìí]? Ǹjẹ́ a nílò láti kó àwọn ayìnbọnpani síta kí àwọn ènìyàn ó tó fìdìí mọ́lé wọn? Ẹ̀yineèèyàn ẹ lóye, ẹ lóye!”Àwọn iléeṣẹ́ akọ̀ròyìn tí ó fẹ́ ti Assad náà wí bákan náà nínú ìkọ̀ròyìn wọn nípa àrùn ọlọ́jẹ̀ kòrónà. Ní ìbẹ̀rẹ̀ pẹ̀pẹ̀ àjàkálẹ̀ àrùn náà, Firas al-Ahmad, tí ó jẹ́ àjábọ̀ ìròyìn ní ìkànnì amóhùnmáwòrán ti ìpínlẹ̀, Syrian News channel (al-Ikhbariyah Syria) ṣe àtẹ̀jáde kan tí ó dáyà já ‘ni sórí ojúewé Facebook rẹ̀ láti sọ̀rọ̀ sí àwọn tí ó kọ̀ láti to t sílé lásìkò kónílégbélé:
“وهلأ شو رأيكن بالحكي ضروري ننصب قناصات لتنضب الناس ببيوتا، لك افهمو يا ناس افهمو” في تهديد مباشر منه للناس للالتزام بمنازلهم بالقوة.”
“Ní báyìí kí ni ó tànmáàn [nípa èrò yìí]? Ǹjẹ́ a nílò láti kó àwọn ayìnbọnpani síta kí àwọn ènìyàn ó tó fìdìí mọ́lé wọn? Ẹ̀yineèèyàn ẹ lóye, ẹ lóye!”
Àtẹ̀jáde di píparẹ́, àmọ́ àwòrán rẹ̀ wà gẹ́gẹ́ bí ẹ̀rí.
Ìbẹ́sílẹ̀ Àjàkálẹ̀ Ààrun àti Ìtèsíwájú Ìsèjọba
Sáà ìṣèjọba Assad yìí ti sọ ọ̀pọ̀lọpọ̀ àwọn ìlú tí ó yí i ká sínú ìdààmú tí ó fi mọ́ orílẹ̀-èdè Iran náà, pẹ̀lú bí ó ṣe jẹ́ pé ilẹ̀ Syria ni ọ̀pọ̀lọpọ̀ àwọn ìlú tí ó yí i ká fi ń mí.
Ní osù èrèlé, orílẹ̀-èdè Iran di ọ̀kan nínú àwọn orílè-èdè tí Covid-19 ti ṣọṣẹ́ jùlo, ìbi tí àrùn náà gbà wọ ilẹ̀ wọn ni ó ṣeéṣe kí ó jẹ́ Lebanon, Iraq àti Syria, níbi tí ìfarayíra ti ṣelẹ̀ nípasẹ̀ àjọṣepọ̀ àwọn Ológun. Ní àfikún, àwọn Arìnrìnàjò-ẹ̀sin àti àwọn Arìnrìnàjò-ìgbafẹ́ láti Iran náà tẹ̀síwájú láti máa ṣe àbẹ̀wọ̀ sí àwọn ojúbọ ní Damascus títí di ọ̀ṣẹ̀ kíní osù Ẹrénà gẹ́gẹ́ bí Zaki Mechy tí ó jẹ́ ara àwọn Òǹkòwé March Study ti London School of Economics and Political Science (LSE) ṣe sọ.
Síbẹ̀, Ìṣèjọba Assad ń tẹpẹlẹ mọ́ sísọ òfegè ìròyìn àti irọ́ lórìṣirísi bẹ́ẹ̀ ni ó tún ṣe àdínkù iye àwọn ènìyàn tí wọ́n ti ní COVID-19.
Ní ìfọ̀rọ̀wánilẹ́nuwọ̀ pẹ̀lú ẹ̀ka ìròyìn ìjọba ilẹ̀ Syria ní ọjọ́ 13 Osù Ẹrẹ́nà. Mínísítà ètò ilera ilẹ̀ náà Nizar Al-Yaziji kọ̀jálẹ̀ lórí pé kò sí ìṣẹ̀lẹ̀ COVID-19 ní ilẹ̀ Syria, ó sọ pé “A dúpẹ́ lọ́wọ́ Ọlọ́run pé àwọn Ẹ̀ka Ológun ti fọ ilẹ̀ Syria mọ́ kúrò lọ́wọ́ àrùnkarùn:”

Mínísítà ètò ilera ilẹ̀ Syria kò tilẹ̀ kéde ìṣẹ̀lẹ̀ àrun COVID-19 àkọ́kọ́ ilẹ̀ náà títí di ọjọ́ kejìlélógún Osù Ẹrẹ́nà (March 22), èyí si ń fa ìbínú àti ìtutọ́sókè fojú gbà á ní àárín àwọn ọmọ ilẹ̀ Syria tí wọ́n ṣe àkíyèsí pé ìṣèjọba Assad ń parọ́, ó si ń tako ìròyìn ododo. Nínú ìwé àpilẹ̀kọ tí wọ́n fi sí orí ẹ̀rọ alátagbà-oníròyìn  Syria 24 ní ilẹ̀ náà, ọ̀kan nínú àwọn ará ìlú fèsì sí ọ̀rọ̀ Yaziri, ó sọ pé “ṣé o kò sọ nínú ọ̀rọ̀ rẹ tẹ́lẹ̀ pé gbogbo ààrun ni ó ti jẹ́ fífọ̀ kúrò ni?”
Síbẹ̀ náà ìṣèjọba yìí ti bẹ̀rẹ̀ sí ní sí ṣe àdíkù òǹkà iye àwọn tí wọ́n ní àrun náà nínú àtẹ̀jáde wọn.
Nínú àtẹjáde kan tí ọjọ́ kíní osù Igbe (April 1) Àjọ tí ó pè fún àtúnṣe ìṣejọba àti àwọn ẹgbẹ́ alátakò késí àwọn orílẹ̀-èdè àgbáyé láti fíná mọ́ ìṣejọba ọ̀hún, pé kí wọn ó gbé òótọ́ òǹkà iye àwọn tí wọ́n ní àrun náà jáde.
Ó gbé èrò rẹ̀ jáde lórí iye tí ó yẹ kí ó jẹ́ òótọ́. Ó kọ báyìí pé:

” إن المعلومات الميدانية التي تصلنا، تؤكد تفشي الفيروس بأعداد هائلة، بحيث بات من الصعب السيطرة على هذا الوباء”

Ohun tí a rí gbọ́ ni wí pé àrùn ọlọ́jẹ̀ náà ń jà rọ̀ìnrọ̀ìn, tí ó sì nira láti kápa àjàkálẹ̀ náà.
Ètò ilera tí ó ti dẹnu kọlẹ̀
Gbígbà pé àjàkálẹ̀ ààrun yìí wà lóòótọ́ bu ìsejọba Assad kù nítorí pé òhun ni yóò jẹ́ kí àwọn aláṣe wọn ó fi tipá gbà lóòtọ́ pé wọn kò ní èka ètò ìlera.
Gẹ́gẹ́ bí London School of Economics and Political Science (LSE) ṣe sọ, àpapọ̀ iye àwọn aláàárẹ̀ COVID-19 tí wọ́n le wò ní ilẹ̀ náà kò ju ẹgbẹ̀rún mẹ́fà ààbọ̀ lọ (6500) nínú ọ̀gọ̀rọ̀ èníyán tí ó tó ẹgbẹẹgbẹ̀rún mẹ́tàdínlógún àbọ̀ (17.5 million) tí ó ń gbé ní ilẹ̀ náà. Ó ní bí iye àwọn aláàrẹ́ bá ti ju iye yìí lọ, ipá orílè-èdè náà ti pin nìyẹn, omi sì le tẹ̀yìn wọ̀gbín lẹ́nu.
Ní àsìkò ogun abélé náà, àwọn ológun ti ṣe ìkọlù tí ó lágbára sí ẹ̀ka ètò ìlera wọn. Àkọsílẹ̀ láti ọdọ̀ Àjọ́ WHO àti Ilé-iṣẹ́ ètò ilera ilẹ̀ Syria sọ ọ́ di mímọ̀ pé méjìdínlọ́gọ́ta (58) nìkan ni ètò iṣẹ́ rẹ̀ pé nínú ilé ìwòsàn ìjọba ọ̀kànléláàádọ́fà (111) tí ó wà ní ilẹ̀ náà.
Àkọsílẹ̀ yìí tún fi hàn pé ó tó ìdá àádọ́rin (70) nínú ọgọ́rùn-ún àwọn òṣìṣẹ́ elétò ìlera ilẹ̀ náà tí wọ́n ti kúrò láti di àtìpó àti ogúnléndé sí ilẹ̀ ibòmìíràn.

تقرير حقوقي: نظام الأسد قتل 669 من الكوادر الطبية بينهم 83 قضوا بسبب التعذيبhttps://t.co/sXWWtjrdVs#سوريا #روسيا #PYD pic.twitter.com/DOkV2kGsIP
— الائتلاف الوطني السوري (@SyrianCoalition) May 9, 2020
Àtẹ̀jáde Ẹ̀tọ́ Ọmọnìyàn: òṣìṣẹ́ elétò ìlera 669 ni ó kú ní sáà Assad, pẹ̀lú àwọn 83 tí ó gbẹ́mìí mì látàrí ìjìyà oró.
COVID-19 nínú àjálù tí ó ń kujú ọmọnìyàn
Ó ṣeéṣe kí ó jẹ́ pé ohun tí ó jẹ́ ìdojúkọ àwọn ọmọ ilẹ̀ Syria jùlọ ni bí àwọn àjálù yìí ṣe rọ́ lu ara wọn; ogun, àjàkálẹ̀-ààrùn àti ìyàn. Àjọ Ìsọ̀kan Àgbáyé ṣe ìkìlọ̀ ní ọjọ́ kẹrìndínlọ́gbọ̀n osù Okudù (june 26) pé Syria ń fojú winá eebi àpafẹ́ẹ̀ẹ́kú, ìgbẹ́sẹ̀ níkíá sì nílò láti dèènà ìtànkálẹ̀ COVID-19.
Gẹ́gẹ́ bí Àjọ Elétò Ounjẹ Àgbáyé ṣe sọ, òwọ́ngọ́gọ́ bá ounjẹ pẹ̀lú ìdá mọ́kànlá (11) iye rẹ̀ tẹ́lẹ̀ ní oṣù Èbìbí (May) yàtọ̀ sí ti oṣù Igbe (April), ó sì wọ́n sí i ní ìwọ̀n mẹ́tàléláàádóje (133%) nígbà tí wọ́n gbé e wò sí ti ọdun 2019. Iléeṣẹ́ Àjọ Ìsọ̀kan Àgbáyé tí ó ń rí sí Ìsètò Ọ̀ràn Ọmọnìyàn (OCHA) fi ìdí ìsẹ̀lẹ̀ yìí múlẹ̀ ní ọjọ́ 12 osù Okudù:

#سوريا :
?نقص في معدات الحماية الشخصية
?أزمة جوع لا مثيل لها
?جيل جديد لا يعرف إلا الدمار والحرمان
?ونقص كبير في التمويل..
-اقرأ ما صرحت به الوكالات الأممية عن الوضع الإنساني في سوريا?@WFP_Syria @WFP_MENA @UNOCHA_ar @OCHA_Syria @WHOSyria https://t.co/8HxfcXxVNx
— أخبار الأمم المتحدة (@UNNewsArabic) June 29, 2020
Àìsí ohun-èlò ààbò fún ènìyàn. Iyàn tí ó kọjá bẹ́ẹ̀. Ìran òde òní kò mọ ohun mìíràn bíkòṣe ìparun àti ìfẹ̀tọ́dunni. Owó kò tó. Ka ohun tí àjo UN sọ nípa bí ọ̀ràn ọmọnìyàn ṣe wà ní Syria.
Gẹ́gẹ́ bí ètò ọrọ̀ ajẹ́ wọ́n ṣe dẹnukọlẹ̀. Ali al-Ahmed ọmọ ọdún 28 (orúkọkórúkọ ni èyí náà, gẹ́gẹ́ bí ẹni yìí ṣe bèèrè fún ìdáàbòbò orúkọ rẹ̀) láti ìlu Daraa sọ fún Ohùn Àgbáyé ní orí aago pé “nǹkan burú jáì, kò sí irú iṣẹ́ tí o lè ṣe, kódà kí wọn ó máa san ẹgbẹ̀rún mẹ́wàá 10,000 SYP owó ilẹ̀ Syria [láàrin Dọ́là $1 kan sí márùn-ún $5 USD] fún ènìyàn, kò le tóó ná” Ó ní ọ̀pọ̀ àwọn erù ni àwọn ènìyàn ti kọ̀ sílẹ̀ láìgbà látàri ọ̀wọ́ngógó owó ìgbẹrù.
Lásìkò tí ètò ìlera wọn ti dẹnikọlẹ̀ yìí látàrí ewu ogun tí ó wu wọ́n tí ètò ọ̀rọ̀ ajé tí ó forí sánpọ́n sì ti sọ ọ̀pọ̀ ọmọ ilè Syria di Akúṣẹ̀ẹ́, Àjàkálẹ̀ ààrùn tí ò jà kiri yìí tún ti ti ìlú yìí sínú ewu àìkàsí àti ìdibàjẹ́.",https://yo.globalvoices.org/2020/08/11/763/,11 Ògún  2020
Ìgbàgbọ́ ọba kan nínú ewé àtegbó fún ìwòsàn COVID-19 f'ara gbún ìmọ̀-ìjìnlẹ̀ l'órílẹ̀-èdè Nàìjíríà,"Ọọ̀ni Adéyẹyẹ̀ Ẹniìtàn Ògúnwùsì, Ọ̀jájá II ṣe àgbéjáde àwòrán-àtohùn kan tó ń ṣe ìpolongo àgbo ìbílẹ̀ t'ó lè kápá kòkòrò àìfojúrí corona lórí Twitter lọ́jọ́ 30, oṣù Kẹta, ọdún 2020.
Yẹ àkànṣe ìròyìn Ohùn Àgbáyé lórí arapa COVID-19 lágbàáyé wò. 
Àrùn kòkòrò corona àkọ́kọ́ tí a mọ̀ sí COVID-19 ń mi ilé ayé bí ìṣẹ́lẹ̀ títóbi.
Gẹ́gẹ́ bí Fásítì John Hopkins ti ṣe sọ, ènìyàn 900,000 lágbàáyé l'ó ti lùgbàdì àrùn náà; ní ọjọ́ 1, oṣù kẹrin, ọdún 2020, ènìyàn 174 ló ti kó àrùn náà ní orílẹ̀-èdè Nàìjíríà.
Bí àwọn oníwàádìí àti onímọ̀ ìjìnlẹ̀ ṣe ń ṣiṣẹ́ láìsùn láìwo láti pèsè egbògi ìbupá tí yóò dúró gẹ́gẹ́ bí oògùn tí yóò kápá àjàkáyé àrùn náà, àwọn oníṣègùn ìbílẹ̀ náà ti ṣe ìpolongo ohun tí yóò wo àrùn náà.
Ní orílẹ̀-èdè Nàìjíríà, Àdìmúlà Ifẹ̀, ọba ìran Yorùbá káàfàtà, Ọọ̀ni Adéyẹyẹ̀ Ẹniìtàn Ògúnwùsì, Ọ̀jájá II, nígbàgbọ́ wí pé ewé àti egbò lè kápá àrùn COVID-19.
Ní àjọṣepọ̀ pẹ̀lú iléeṣẹ́ oníṣègùn ìbílẹ̀, YemKem International, Ọọ̀ni ti ń to àgbo tí yóò jẹ́ títa.
Àgbo náà ní àkójọpọ̀ ewé ewúro, ewé àti èso igi dógóyárò, imí-ọjọ́, ẹ̀ẹ̀rù, òkìrìṣákọ́, ewé akòko, àti àrìdan tí ó ti jẹ́ oògùn ìbílẹ̀ tí ó kájú òṣùwọ̀n fún ìfọ-èérí-ara àti kòkòrò àìfojúrí dànù nílẹ̀ Yorùbá.
Ọọ̀ni, ẹni t'ó jẹ́ alága Ìgbìmọ̀ Ọba Ìbílẹ̀ Orílẹ̀-èdè Nàìjíríà (NCTRN), ṣe ìkéde lórí ẹ̀rọ agbọ́rọ̀káyé Twitter pẹ̀lú ọ̀kan-ò-jọ̀kan túwíìtì tí ó ṣe ìfilọ àwárí rẹ̀, èyí tí ó sọ pé àgbo náà ti la àyẹ̀wò kọjá tí àtòun àtàwọn tó kó àrùn kòkòrò àìfojúrí corona náà sì ti lò ó. Nínú àwọn túwíìtì ọjọ́ 30 Oṣù Kẹta náà, Ọọ̀ni pe àwọn oníwàádìí sí àkíyèsí láti ṣe ìṣàmúlò àwọn ewé àtegbó fún ṣíṣe egbògi ìbupá.

PLEASE DO NOT TAKE THIS FOR GRANTED (The world did with the warning Last Year June).
I also challenge researchers both in Nigeria and the world to make these natural herbs into clinical medicine and extract the vaccines from it.
— Ooni Enitan Ogunwusi (@OoniAdimulaIfe) March 30, 2020

Mò ń bá Yem Kem International (Ògbóǹtarìgì Oníṣègùn Ìbílẹ̀) iléeṣẹ́ apògùntà ṣiṣẹ́ papọ̀ láti ṣe àgbékalẹ̀ àti títa egbògi náà kárí ayé.
Àsìkò tó láti gba ilé ayé là. Ọ̀la lè pẹ́ jù.
Ẹ jẹ́ kí gbogbo wa ó paramọ́.#Coronavirus #COVID19
— Ọọ̀ni Ẹniìtàn Ògúnwùsì (@OoniAdimulaIfe) Ọjọ́ 30, Oṣù Kẹta, 2020
Àwọn túwíìtì náà ní àwòrán-àtohùn méjì tí ó ní ẹ̀kúnrẹ́rẹ́ àlàyé lórí àwọn àgbo ìbílẹ̀, pẹ̀lú bí a ṣe ń lo àlùbọ́sà fi fa àrùn tó ń ràn ká yọ lágọ̀ọ́ ara àti bí a ti ṣe ń fi òórùn àkójọpọ̀ ewé àtegbó lé “àwọn ẹ̀mí ajogún jìnà.”
Ìgbàgbọ́ ìbílẹ̀ wàákò pẹ̀lú ìlànà ìmọ̀-ìjìnlẹ̀
Ihà kékeré kọ́ ni egbògi ìbílẹ̀ ń kó nínú àṣà ìbílẹ̀ Yorùbá.
Ní gbogbo Oṣù Kẹfà — èyí tó jẹ́ ìbẹ̀rẹ̀ ọdún tuntun nílẹ̀ Yorùbá — àwọn oníṣẹ̀ṣe Bàbá Akéréfinúṣọgbọ́n (Ifá) yóò péjọ fún àjọ̀dùn lórí Òkè Ìtasẹ̀ níbi tí Ifá yóò ti fọ̀ tí yóò sì sọ bí ọ̀la yóò ti rí.
Lọ́jọ́ 6, Oṣù Kẹfà, 2019, níbi Àjọ̀dún Ifá Àgbáyé, odù Òtúrá Méjì ló yọ lójú ọpọ́n, tí Ifá sì ṣe “ìkílọ̀ ìbínú àjàkálẹ̀ ogun àìfojúrí kan.” Àsọtẹ́lẹ̀ yìí ni a gbàgbọ́ wí pé ó jẹ́ COVID-19.

A divine proclamation came out to the world last year June 6th 2019, during the World Ifa Festival – Otura Meji. We foretold about the impending rage of this invisible pandemic war, but few heard us.
Please note that Efod/ Urim and Thurim are in the holy Books.
— Ooni Enitan Ogunwusi (@OoniAdimulaIfe) March 30, 2020

Àsọtẹ́lẹ̀ láti ọ̀run wá fún àgbáyé yọ lójú ọpọ́n ní ọjọ́ 6, Oṣù Kẹfà ọdún 2019, lásìkò Àjọ̀dún Ifá Àgbáyé – Òtúrá Méjì. A sọ àfọ̀tẹ́lẹ̀ nípa ìbínú àjàkálẹ̀ ogun àìfojúrí yìí, àmọ́ àwọn dírẹ̀ ló gbọ́ wa.
Jàre kíyèsí i wí pé Efod/ Urim àti Thurim ń bẹ nínú àwọn ìwé mímọ́ náà.
— Ọọ̀ni Ẹniìtàn Ògúnwùsì (@OoniAdimulaIfe) Ọjọ́ 30, Oṣù Kẹta, ọdún 2020
Àjọ Ètò Ìlara Lágbàáyé (WHO) ti ṣe àtìlẹ́yìn tó gogò fún Ìsẹ́gun Ìbílẹ̀ gẹ́gẹ́ bí ọ̀kan gbòógì lára àwọn ètò ìlera alábọ́dé, tí wọ́n sì sé ìkéde lórí ajẹ́mọ́wà-ọmọlúàbí ìtúpalẹ̀ ewé àtegbó fún ìlera àgbáyé.
Bákan náà ẹ̀wẹ̀, WHO ti fi lé'de pé, lọ́wọ́lọ́wọ́ yìí, kò tíì sí ìwòsàn tàbí oògùn ìbupá fún kòkòrò àìfojúrí COVID-19 àkọ́kọ́.
Fífi ọwọ́ sọ̀yà lórí oògùn ìbílẹ̀ láì ṣe àyẹ̀wò tó múná dóko lé e lórí leè dá họ́hùhọ́hù sílẹ̀ láwùjọ.
Dókítà Olúwatómidé Adéoyè, tí ó jẹ́ onímọ̀ nípa àgbékalẹ̀ òògùn tí ó fi Lisbon, Orílẹ̀-Èdè Portugal ṣebùgbé, bu ẹnu àtẹ́ lu ọ̀rọ̀ tí ọba sọ nípa òògùn ìbílẹ̀ fún ìkápá kòkòrò àìfojúrí corona.
Nínú iṣẹ́-ìjẹ́ àpò ìwé orí ayélujára rẹ̀ sí Ohùn Àgbáyé, Dókítà Adéoyè kọ pé:
There is no way that [the Ọọ̀ni] could know for certain that his ‘medicine’ (concoction) can cure the coronavirus. The proper protocol to test such medicine will be to (i) isolate the virus and test the medicine in ‘petri dishes,’ if effective, (ii) test in animals (models) and eventually in (iii) Humans (safety and efficacy).

Kò sí ọ̀nà tí (Ọọ̀ni) fi lè fi ọwọ́ sọ̀yà pé ‘oògùn’ (àgbò) òun leè ṣe àwòtán kòkòrò àìfojúrí corona.  Ọ̀nà kan gbòógì láti lè fi ìdí bẹ́ẹ̀ múlẹ̀ ni ṣíṣe àyẹ̀wò (i) yíya kòkòrò tó ń fa àrùn yìí sọ̀tọ́ sínú ‘àwo-àyẹ̀wò’, bí ó bá jẹ́ bí idán, (ii) ṣíṣe àyẹ̀wò rẹ̀ lára àwọn ẹranko, kí ó tó kan (iii) ṣíṣe àyẹ̀wò rẹ̀ lára ènìyàn (ló fi ẹsẹ̀ àìléwu àti ìmúnádóko rẹ̀ múlẹ̀).

Onímọ̀ nípa ìpògùnpọ̀ náà tẹnumọ́rọ̀:
Even if we assume they jumped straight to human trials, there is no evidence that Ọọ̀ni has test kits with which he diagnosed people for COVID-19 in order to evaluate the clinical efficacy of the purported medicine.

Kódà bí a bá ti ẹ̀ ní wí pé wọ́n bẹ̀rẹ̀ àyẹ̀wò láti orí ènìyàn, láì tí ì ṣe àyẹ̀wò rẹ̀ lára ẹranko kankan, kò sí ẹ̀rí tó dájú wí pé Ọọ̀ni ní ohun èlò aṣàyẹ̀wọ̀ tí ó fi ṣe ìwádìí àrùn kòkòrò àìfojúrí COVID-19 lára ẹni tí ó bá ní, àti láti leè fi ìmúnádóko oògùn náà rinlẹ̀.

Nínú iṣẹ́-ìjẹ́ rẹ̀, Dókítà Adéoyè tún tako ìgbàgbọ́ tí ó rọ̀mọ ìṣègùn ìbílẹ̀ tí Ọọ̀ni ṣe ìgbélárugẹ rẹ̀ nínú àwọn àwòrán-àtohùn rẹ̀.
Bí àpẹẹrẹ, ọba náà fi yé wí pé àlùbọ́sà leè pa ẹ̀mí tí ò dára lára, tí yóò sì fi ẹ̀mí dídára ọ̀tun  rọ́pò. Àti pé, fífi àlùbọ́sà tí a rẹ́ sí àtẹ́lẹ́-ẹsẹ̀ leè pa, àti rẹ agbára kòkòrò yìí lágọ̀ọ́ ara sílẹ̀, tí yóò sì mú kí ètò ìlera àgọ́ ara ó di ọ̀tun.
Dókítà Adéoyè sọ pé, ìwé ìwádìí ìmọ̀ tó ṣe àtìlẹ́yìn fún agbára àlùbọ́sà wọ̀nyí “sábà máa ń mẹ́hẹ nínú ìwádìí tó jinlẹ̀” ní ti àwọn ète ìsèdánwó, àkóso àti ẹ̀kúnrẹ́rẹ́ ọ̀rọ̀ alálàyé. Àti pé “ó ju ìdá 90 àwọn àyẹ̀wò bẹ́ẹ̀ lọ tí a ṣe lára ènìyàn t'ó kùnà ìmúnádóko àti àìléwu.”
Even if we assume that onions are effective viral neutralizers — if they can’t get into the body or get into the lungs (in the right dose/concentration), there's no way for them to act and be effective.

K'á tiẹ̀ sọ pé àlùbọ́sà leè ṣiṣẹ́ ìpafinínfinfín àwọn kòkòrò àgọ́ ara — bí wọn kò bá leè wọ inú ara tàbí wọ inú ẹ̀dọ̀ fóró (ní ìwọ̀n oògùn àlòlẹ́ẹ̀kan/bí ó ṣe tó), kò sí bí wọn ó tí ṣe jẹ́ bí mọna wáà lágọ̀ọ́ ara.

Dókítà Adéoyè tún fi ẹ̀yìnkùnlé ọwọ́ da ọ̀rọ̀ tí ọba sọ nù pé, jíjó àti fífa òórùn èéfín àwọn ewé àgbo ìwòsàn símú’ ń ṣiṣẹ́ ìwòsàn.
Considering the breathing difficulties observed in COVID-19 patients, it will be an extremely stupid thing to reduce the air quality (oxygen) of someone whose lungs are under-performing.

Bí a bá fi ojú wo ìṣòro àìleèmí sókè-sódò dáadáa tí àwọn tó ti lu gúdẹ àrùn kòkòrò àìfojúrí kòrónà máa ń kojú, kò mọ́gbọ́n dání láti mú àdínkù bá afẹ́fẹ́ (òyì-iná) ẹni tí ẹ̀dọ̀fóró rẹ kò ṣiṣẹ́ bí ó ti yẹ.

Bí jíjó àti fífa òórùn èéfín ewé ṣe jẹ́ ọ̀kan gbòógì lára ọ̀nà ìṣèwòsàn àdáyébá tí ó gbajúmò láwùjọ ní Orílẹ̀-Èdè Nàìjíríà, èéfín náà “kò jẹ́ gẹ́gẹ́ bí egbògi orìràn,” Dókítà Adéoyè sọ fún Ohùn Àgbáyé.
Ní ti arapa lílo àwọn egbògi tí Ọọ̀ni polongo fún ìlera àwọn ènìyàn, Dókítà Adéoyè ṣe àlàyé pé, àwọn tí wọ́n ń ta ọjà irọ́ “gbogbonìṣe gẹ́gẹ́ bí oògùn apakòkòrò àìfojúrí kòrónà… Yóò túnbọ̀ jẹ́ kí àwọn ènìyàn ó máa ríkú he láwùjọ ni.”
Dókítà Adéoyè ṣe ìkìlọ̀ pé lílo àwọn àgbo  wọ̀nyí “lóró, ó sì leè ṣe okùnfà ìjàmbá àrùn pípẹ́ títí síni lágọ̀ọ́ ara”.",https://yo.globalvoices.org/2020/04/02/656/,2 Igbe  2020
Àwọn Iléèjọsìn ní Greece àti Àríwá Macedonia kọ̀ láti yí ọwọ́ àwọn ìlànà-ìsìn wọn padà k'ó ba má fàyè gba àjàkálẹ̀ àrùn COVID-19 t'ó ń ràn ká,"“Àjọ Oúnjẹ Alẹ́ Olúwa,” àwòrán tí a kùn lódà ní 1442 láti ọwọ́ Fra Angelico. Àwòrán tí kò ní olóhun láti orí Wikipedia.
Bí àwọn tí ó ti kó àrùn COVID-19 ṣe ń pọ̀ọ́ sí i ní Balkans, àwọn ilé ìjọsìn kan kò yí ọwọ́ àwọn ìlànà ìsìn tí ó lè mú kí àrùn Coronavirus ó ràn bí i pápá inú ọyẹ́ padà.
Ìlànà ìsìn tí a mọ̀ sí Jíjẹara àti mímu ẹ̀jẹ̀ Olúwa tàbí Oúnjẹ Ìkẹyìn ní èyí tí àwọn ọmọ lẹ́yìn Krístì tí ó ń tẹ̀lé ìlànà ìsìn àtijọ́ yóò máa pín wáìnì tí a ti sọ di mímọ́ mu pẹ̀lú ṣíbí kan náà, àwọn Ìjọ Àgùdàá máa ń jẹ ẹ̀bẹ àkàrà fẹ́lẹ́fẹ́lẹ́ tí wọ́n fi ẹnu gbà lọ́wọ́ àlùfáà.
Àjọ Ìlera Àgbáyé (WHO) rọ̀ wá láti jìnà gbégbérégbé sí ibi tí àwọn èròó bá pitì sí, kí a sì káràmásíkì sí ìlera ara wa kí á ba dín àrànká àrùn ẹ̀jẹ̀ tí ènìyàn lè kó nípasẹ̀ ìfọwọ́kàn, ìfarakan omi tó sun lára ẹlòmíràn, àti láti inú afẹ́fẹ́.
Nínú àtẹ̀jáde ọjọ́ 9, Iléèjọsìn Àtijọ́ Greek sọ wí pé òun kò ní yí ọwọ́ ìlànà-ìsìn padà kí ó bá ìgbésẹ̀ ààbò mu. Bákan náà ni ó sọ wí pé “a kò leè kó ààrùn coronavirus láti ara Jíjẹ ara-àti-mímu-ẹ̀jẹ̀ Olúwa, àti pé kí àwọn ọmọ Ọlọ́run ó gbàdúrà gidi nítorí ààrùn apànìyàn náà.”
Bíṣọ́ọ̀pù ti GOC Klimis, ti Àárín gbùngbùn Peristeri, lábẹ́ agbègbè tó sún mọ́ Athens, sọ wí pé ọ̀rọ̀-òdì sí Olúwa ni bí ẹnikẹ́ni bá sọ pé ìlànà ẹ̀sìn lè mú kí ààrùn ó ràn:
Ìyè ni Ara-jíjẹ àti ẹ̀jẹ̀ mímu. Iṣẹ́ ìyanu ni. Ọ̀rọ̀-òdì sí Olúwa ni láti ní ìgbàgbọ́ wí pé ènìyàn lè tara Jíjẹ ara-àti-mímu-ẹ̀jẹ̀ Olúwa kó ààrùn.
Ènìyàn 89 ló ti lùgbàdì COVID-19 ní Greece, láìsí ẹni tó kù.
Àwọn aláṣẹ Greek, tí ó ti ṣán àwọn iléèwé pa, tí ó sì ti f'òfin de àpéjọ lójú ọ̀nà àti dènà àjàkálẹ̀, rọ Iléèjọsìn náà láti ṣe àtúnwò.
Àmọ́ àwọn aṣojú ìjọba tìkarawọn ń tàpá sí òfin ìdènà ààrùn yìí. Lọ́jọ́ ìsinmi ajẹmẹ́sìn kan lọ́jọ́ Ọ̀sẹ̀ tó kọjá, ààrẹ àti àwọn onípò nínú ìṣèjọba rẹ̀ lọ sí ìsìn kan.
Ní ìlú tó múlé gbe Greece, ó jọ pé North Macedonia, Iléèjọsìn Àtijọ́ ti Macedonia – Ohrid  Archbishopric náà ń tọ ipasẹ̀ kan náà. Bí ó tilẹ̀ jẹ́ pé Iléèjọsìn náà kò tíì ṣe ìfilọ̀ kankan nípa àjàkálẹ̀ náà, ó sì ń fún àwọn ọmọ ìjọ ní Ara jẹ àti ẹ̀jẹ̀ mu bí ó ti máa ń ṣe.
Ìròyìn kàn nígbà tí ojúlé ibùdó ìtakùn Prespa-Pelagonia Diocese ṣe àtẹ̀jáde ògbufọ̀ article àrọko ibùdó ìtakùn tó jẹ́ ti Russia ìyẹn Pravoslavie.ru (ìtumọ̀ “Ẹ̀sìn Ìgbàgbọ́ Àtijọ́”) tó ń sọ wí pé “kò lè ṣe é ṣe kí àwọn onígbàgbọ́ ó k'árùn láti ara ìlànà-ìsìn ìjọ.”
Àlùfáà Sergey Adonin ti Russia ló buwọ́ lu àpilẹ̀kọ náà, ẹni tó sọ pé òun ní ìmọ̀ nípa ìṣẹ̀dá ẹ̀dá oníyè àìfojúrí pẹ̀lú ìrírí iṣẹ́ ní iléèwòsàn. Ó sọ síwájú sí i nínú àpilẹ̀kọ náà wí pé lílo ṣíbí kan náà bí wọn ti ṣe fi lọ́lẹ̀ ní ọgọ́rùn-ún ọdún kéje ayé Bizantium ò fa ìpalára, nítorí “ìgbàgbọ́ nínú Ọlọ́run ń fi ìṣọ́ ààbò bo àlùfáà àti ọmọ ìjọ.”
Ní North Macedonia, àwọn tí ó ń mú ṣe ti ìlànà-ìsìn náà ní kò sí aburú nínú ìlànà iléèjọsìn náà. Fún àpẹẹrẹ, atọ́kùn ètò lórí ẹ̀rọ amóhùnmáwòrán tó jẹ́ adàṣà-àtijọ́-mú-ṣinṣin — ajìjàǹgbara ẹni tó ti fi ìgbà kan rí ṣe ìpolongo ìtako ìbupá — fúnnu lórí Twitter wí pé òun ti kópa nínú àwọn ìlànà-ìsìn ajẹmẹ́sìn tó léwu:

Јас се причестив минатат недела во Црквата Св. Благовештение во кругот на Клиничкиот Центар и пак ќе се причестам! Што ви е проблемот? https://t.co/GX5zzwRHfv
— Јанко Илковски (@JankoIlkovski) March 8, 2020
Túwíìtì: Mo jẹ Ara Olúwa mu ẹ̀jẹ̀ Olúwa lọ́jọ́ Àìkú tó kọjá nínú Iléèjọsìn Holy Annunciation tí ó wà nínú Iléèwòsàn ti Skopje tí n ó sì tún ṣe é! Kí ni ìṣòro rẹ̀?
Àkọlé adarí: Pẹ̀lú gbogbo ẹ̀bẹ̀ àjọ tó ń rí sí ètò ìlera: Àwọn onígbàgbọ́ jẹ Ara mu ẹ̀jẹ̀ Olúwa láì fòyà fún ààrùn coronavirus.
Sladjana Velkov, ẹni tó gbajúmọ̀ gẹ́gẹ́ bí alátakò-ìbupá tó ń ṣiṣẹ́ ní Serbia àti Àríwá Macedonia, sọ láì pẹ́ yìí wí pé nǹkan kò “le tóyẹn” àti pé “ọ̀fìnkìn lásán ni, èyí tí kò yàtọ̀ sí ọ̀fìnkìn tí a ti mọ̀ tẹ́lẹ̀, tó máa ń ṣe àwọn àgbàlagbà tàbí àwọn tí ìlera ara wọn kò pé tó.”
Ní orílẹ̀-èdè Italy, níbi tí 631 ẹ̀mí èèyàn 631 ti bọ́ tí àwọn tí ó tó 10,000 ti lùgbàdì àrùn náà, aṣàmúlò kan túwíìtì:

Ẹ dákun ẹ̀yin èèyàn. Níbí ní àríwá #Italy a ṣ'àṣìṣe ńlá kan. Àwọn ènìyàn pè ní ní “ọ̀fìnkìn lásán” ní báyìí àwọn iléèwòsàn wa ti ń dẹ́nukọlẹ̀. Gbogbo ènìyàn ló ń bá tiwọn lọ bí ẹni wí pé kò sí nǹkan kan, ní báyìí ikú ti pa àwọn arúgbó àti òbí wa tán.#coronavirus kì í ṣe ọ̀fìnkìn #flu
— Bianca??? (@labisbeticah) Ọjọ́ 9, oṣù Ẹrẹ́nà 2020
Bí á bá kà á ní méníméjì, ó ti tó ẹni méje tí ó ti kó àrùn COVID-19 ní North Macedonia; 25 ní Slovenia; 13 ní Croatia; mẹ́fà ní Albania; fi márùn-ún ní Serbia; márùn-ún ní Bosnia; òdo ní Montenegro.
Ó ti tó ẹni 28 tó ti kó o ní Romania, mẹ́fà ní Bulgaria.
Onígbàgbọ́ níbi gbogbo
Ilé ayé ti rí bí coronavirus àkọ́kọ́ irú ẹ̀ ṣe lè ràn níbi ìpéjọ ajẹmẹ́sìn.
Lóṣù tó kọjá, ọ̀pọ̀ ènìyàn tí ó tó 7,400 ni a gbọ́ wí pé ó ti ní àrùn apànìyàn COVID-19 ní South Korea — orílẹ̀-èdè tí ó jọ pé ó ti ń gbá àrùn náà mọ́lẹ̀ — rí àrùn náà lára Iléèjọsìn ẹgbẹ́ Shincheonji ti Jésù.
A fi ẹ̀sùn ọ̀daràn kan ẹgbẹ́ náà — tí wọ́n máa ń pè ní igbẹ́-ìmùlẹ̀ — olórí ẹgbẹ́ náà tí í ṣe ẹni 8-ọdún wá síta láti ṣe ìtọrọ àforíjì.
Ní tirẹ̀, Àjọ Ìlànà-ìsìn Àtijọ́ ti Korea ṣe ìfilọ̀ nípa àwọn àyípadà tó dé bá ìsìn rẹ̀ ní ìbámu pẹ̀lú àfilélẹ̀ Iléeṣẹ́ Ètò Ìlera:
1. Gbogbo onígbàgbọ́ yóò wọ ìbomúbẹnu lásìkò tí ìsìn bá ń lọ lọ́wọ́.
2. Kí wọ́n ó wọ Iléèjọsìn, wọ́n yóò fi apakòkòrò tó wà lẹ́nu àbáwọlé Iléèjọsìn ra ọwọ́ wọn.
3. Wọn kò ní gba ẹnìkan lọ́wọ́. 
4. Wọn kò ní f'ẹnu ko Àlùfáà ìjọ lọ́wọ́. 
5. Wọn kò ní fẹnu ko àwọn Ère, àmọ́ wọn ó tẹríba níwájú wọn. 
6. Wọn kò ní lo àwọn ìwé àdúrà nígbà ìsìn. 
7. Wọn kò ní gba Àkàrà lọ́wọ́ Àlùfáà ìjọ, àmọ́ fúnra wọn bí wọ́n bá ń jáde kúrò nínú iléèjọsìn. 
8. Oúnjẹ Àpèjẹ Ifẹ̀ kò ní jẹ́ pínpín lọ́jọ́ Àìkú.
9. Àwọn ìpàdé ẹlẹ́gbẹ́jẹgbẹ́ àti ti àwọn tó ń kọ́ ìsìn Ọlọ́run kò ní wáyé. 
Àwọn ilé ìjọsìn kan ní Ilẹ̀ Gẹ̀ẹ́sì ti ń ṣe àyípadà sí ìlànà ìsìn wọn, bí i ìjọ Àgùdà ti Italy.
Àjọ ẹ̀sìn ìgbàgbọ́ Croatia náà en ti ṣ'òfin tó dá lé àrùn náà, ní France, ibi ìrìnàjò mímọ kan ní ìlú Lourdes ti di títì pa.
Iléèjọsìn Ìlànà-ìsìn Àtijọ́ ti Romania fi òfin kan síta “tó jẹ́ àwọn ìgbésẹ̀ tí ènìyàn yóò tẹ̀lé bí àjàkálẹ̀ bá dúkokò:”
Àwọn onígbàgbọ́ tíbẹ̀rùbojo àrùn apànìyàn náà ti sojo s'ọ́kan wọn yóò pa ìfènuko àwọn ère inú ilé ìjọsìn lára. Bí ó bá wù wọ́n, wọ́n leè sọ fún àlùfáà wí pé ṣíbí ti wọn ni àwọn fẹ́ lò fi gba Ẹ̀jẹ̀ Olúwa mu.
Lẹ́yìn tí Italy pàṣẹ pé kí gbogbo orígun mẹ́rẹ̀ẹ̀rin ìlú ó di sísé pa, àwọn alámùúlégbè, bí i Ilẹ̀ Olómìnira Czech náà gbé àwọn àgbékalẹ̀ kan lọ́jọ́ 10, oṣù Ẹrẹ́nà tí wọ́n ṣán àwọniiléèwé pa.
Ìjọba North Macedonia kéde ipò ìlú ò f'ara rọ, ó sì ti àwọn jẹ́léósinmi, iléèwé, títí kan iléèwé gíga jù lọ Ifásitìi pa fún ọ̀sẹ̀ méjì.
Check Yẹ àwọn iṣẹ́ àkànṣe Ohùn Àgbáyé lórí arapa COVID-19 lágbàáyé.",https://yo.globalvoices.org/2020/03/13/629/,13 Ẹrẹ́nà  2020
Àwọn ọmọ Bangladeshi lo ẹ̀rọ-alátagbà fi gbógun ti àjàkálẹ̀ àìsàn ibà-ẹ̀fọn,"Ẹ̀fọn Aedes albopictus, tí ó máa ń gbé kòkòrò ibà ká. Àwòrán láti oríi Wikipedia, James Gathany, CDC ni ó ni àwòrán. Àwòrán Òde.
Ní àárín ọdún, mélòó kan tí ó kọjá, pàápàá ní àsìkò ìjì ọdọọdún monsoon, iye àwọn tí àìsàn-an ibàa ẹ̀fọn ti kọlù ní Bangladeshì ti lékún síi. Ní ọdún yìí, àwọn tí àìsàn-an ibàá kọlù tó bíi 7,179, àwọn - 2800 ní sáà kínní osùu Agẹmọ nìkan.
Bí ètò ìjọba ò ṣe dántọ́ tó láti borí àjàkálẹ̀ àìsàn ibà tí ó gbòde yìí, àwọn ènìyàn ń gbẹ́kẹ̀le ẹ̀rọ-alátagbà láti fi sọ ẹ̀dùn-un ọkàn-an wọn, pín àlàyé nípa ìtànkálẹ̀ kòkòrò náà, àti ṣe ìkéde nípa bí àwọn ènìyán ṣe le dá ààbò bo ara wọn.

Dengue in Bangladesh: Nearly 2800 cases in first 16 days of July – Outbreak News Today https://t.co/Ey7qUZ6HNR
— Tahsin Ahmmed (@tahsinaf) July 17, 2019
Ibà-ẹ̀fọn ní Bangladesh: ó tó bíi ẹni 2800 tí àìsàn-an nì tẹ̀ wò nínúu àwọn ọjọ́ mẹ́rìndínlógún àkọ́kọ́ osùu Agẹmọ – Outbreak News Today https://t.co/Ey7qUZ6HNR
Àkọsílẹ̀ Àìsàn Pọ̀ Sí i Ní Osù Agẹmọ
Ilé ìwòsàn gba àwọn aláìsàn ibà ẹ̀fọn 403 tí ó pọ̀ jù lọ ní ọjọ́ 22 osù Agẹmọ. Gẹ́gẹ́ bí àwọn onímọ̀ kan ṣe rò, ipa ìyípadà ojú-ọjọ́, òjò àìdágbá kan, ojú-ọjọ́ tó ń ṣe ségesège, àti àìṣèmọ́tótó ni ọ̀dádá tí ó ń dá àtànkálẹ̀ ibà sílẹ̀. Àwọn mìíràn sọ wípé ibà ẹ̀fọn ti ọdún nìí ń ṣekú paon
ju ti ẹ̀yìn wá lọ. Ní ti òǹlò Twitter Md. Saif:

এবারের ডেঙ্গু জ্বরের ধরন ও আকৃতি পাল্টে গিয়েছে, তাই জ্বর হলে ডাক্তারের সাথে অবশ্য যোগাযোগ করবেন > বঙ্গবন্ধু হাসপাতালের মেডিসিন বিশেষজ্ঞ।
এবারের ডেঙ্গুজ্বরে আক্রান্ত বেশিরভাগ রোগীর বিভিন্ন অঙ্গ দ্রুত অকার্যকর হয়ে (মাল্টি অর্গান ফেইলিওর) পড়ছে। যা আগের বছরগুলোতে দেখা যায়নি।
— ❣️ Mr. MD-S A I F..???⚽️ (@S_Alam1999) July 20, 2019
“Ibà-ẹ̀fọn àti àmìi rẹ̀ ní ọdún yìí ti yàtọ̀ nítorí ìdí èyí ni o fi ní láti tọ oníṣègùn rẹ̀ lọ ní kété tí o bá ti ní ibà náà” – gẹ́gẹ́ bí ògbólògbó onímọ̀ ìlera ti Ilé-ìwòsàn Bangabandhu ti sọ. Àwọn ẹ̀yà ara àwọn aláìsàn tí amodi tẹ̀ ti ń daṣẹ́ sílẹ̀ – a kò gbọ́ èyí rí.
Nínú ìfọ̀rọ̀wánilẹ́nuwò pẹ̀lú ìwé ìròyìn Bangla Tribune, Dókítà Gulzar sọ wípé kò sí bí a ṣe lè wo ibà ẹ̀fọn yìí nígbà àkọ́kọ́ tó, kí ó máà tún ṣeni lẹ́ẹ̀ẹkejì.
“এবার ডেঙ্গু ভাইরাস তার ধরন বদলেছে। আগের চেয়ে আরও বেশি দুর্ধর্ষ হয়েছে। ডেঙ্গু শক সিন্ড্রোম করছে বেশি। আরেকটা কারণ হতে পারে বিগত বছরগুলোতে ডেঙ্গুতে আক্রান্ত হয়েছেন অনেকেই। অনেকে হয়তো জানতেও পারেননি তিনি আগে আক্রান্ত হয়েছেন। দ্বিতীয়বার তারা যখন আক্রান্ত হচ্ছেন, তখন ব্যাপারটা ভয়াবহ হয়ে উঠছে।”
Ibà-ẹ̀fọn ti ọdún yìí jẹ́ tuntun, ó sì yára pa ènìyàn. Ó sì ń fa àmì ìfòyà. Ohun tí ó lè fà á lè pọ̀ – ọ̀pọ̀ ni ó kó àìsàn ní ọdún tí ó kọjá, tí wọn kò fura. Bí ó bá tún tẹ̀ wọ́n ní ẹ̀rìn kejì, sààárè ń sún mọ́ nìyẹn.
.
Ìròyìn nípa àjàkálẹ̀ àìsàn yìí ń gba gbogbo orí ẹrọ-alátagbà kan tí ó sì ń mú àìbalẹ̀ara àti ọkàn bá ọ̀pọ̀lọpọ̀ àwọn òǹlo ẹ̀rọ-alátagbà. Shofiq Ahmed pín Túwíìtì kan nípa ìròyìn àìsàn tuntun:

ডেঙ্গু জ্বরে আক্রান্ত জাতিসংঘের আবাসিক সমন্বয়কারী https://t.co/KeZz8rocoT
— sofiq ahmad (@sofiqahmad) July 22, 2019
Alákòóso Olùgbé Àjọ Ìṣọ̀kan Àgbáyé náà papàá ti ní àìsàn ibà-ẹ̀fọn.  .
Òǹlo Twitter Shorbo Bosonto wípé:

ডেঙ্গু জ্বরে ২ চিকিৎসকের মৃত্যু, বাড়ছে আতঙ্ক; প্রধান স্বাস্থ্য কর্মকর্তাকে হাইকোর্টে তলব
বাংলাদেশে ডেঙ্গুর আক্রমন এখন গুরুতর জন আতংকের কারণ হয়ে উঠেছে। বাড়ছে আক্রান্ত ও মৃত্যুর সংখ্যা। pic.twitter.com/aMbGufjomB
— সর্ব বসন্ত (@Shorbobosonto) July 22, 2019
Àwọn dókítà méjì kan náà kú látàrí ibà-ẹ̀fọn, èyí sì ti ń mú kí àwọn ènìyàn ó máa bẹ̀rù. Ilé-ẹjọ́ Gíga Dhaka ti fi àṣẹ pe Ọ̀gá Àgbà Ètò Ìlera ti ìjọba. Àwọn tí ó ń kú nh pọ̀ ọ́ sí i.
Ǹjẹ́ ìjọbá ń ṣe tó?
Ojú-ìwé Facebook ti BBC Bangla rọ àwọn òǹkàwée rẹ̀ láti jábọ̀ àwọn ìgbésẹ̀ akin tí àwọn òníṣẹ́ ìlú Dhaka ń gbé láti gbógun ti ẹ̀fọn. Òǹlò Mohammad Mynuddin jábọ̀ ìfàsẹ́yìn láti ọwọ́ àwọn òṣìṣẹ́ ìjọba láti kápá àjàkálẹ̀ náà:
A ò tíì rí nǹkan. Òṣìṣẹ́ Àjọ Ìlú kan ti sọ wípé yóò tó ọ̀sẹ̀ mélòó kan kí egbògi ìdáààbòbò tí yó sì dín ẹ̀fọn kù. Ó yà mí lẹ́nu ??
Àwọn kan lérò wípé ìjọba ò mú kiní ibà-ẹ̀fọn ọ̀hún ní kanpá, àwọn ọmọìlú ń lo ẹ̀rọ-alátagbà mú kí àwọn ènìyàn ó mọ̀ nípa kòkòrò náà. Health Barta gbé fídíò kan sí oríi YouTube tí ó ń ṣe àlàyé lẹ́kùnúnrẹ́rẹ́ ohun tí ó pọn dandan láti ṣe bí èèyán bá ní ibà-ẹ̀fọn:

Ọ̀gọ̀rọ̀ l’ó ń d'orí kọ ẹ̀rọ-alátagbà lọ láti gba ẹ̀jẹ̀ fún àwọn aláìsàn. Òǹlo Sajid Islam Khan túwíìtì pé òún nílò ẹ̀jẹ̀ fún àbúrò òun tí ibà-ẹ̀fọn ń bá fínra. Hannan Gazi náà se àgbéjáde tirẹ̀:

#ঢাকার_রক্ত_যোদ্ধা_ভাইয়া_দের_দৃষ্টি_আকর্ষণ_করছি#মানবতার_সেবায়_এগিয়ে_আসুন।
খুব জরুরী রক্তের প্রয়োজন ? ডেঙ্গু রোগীর জন্য
?রক্তের গ্রুপ: A- এ নেগেটিভ
?রক্তের পরিমাণ: ২ ব্যাগ
?রক্তদানের তারিখ: আজকে
?রক্তদানের স্থান : শান্তিনগর, ঢাকা।
☎যোগাযোগ। 01758410473
— Hannan Gazi (@ha_finer) July 18, 2019
Ajagun ẹ̀jẹ̀ #Dhaka
Bọ́ Sí gbangba láti dóólà ẹ̀mí
A nílòo ẹ̀jẹ̀ ní kíákíá ? fún aláìsàn Ibà-ẹ̀fọn
￼?Ẹgbẹ́ ẹ̀jẹ̀: A- A òdì
￼?Ẹ̀jẹ̀ tí a nílò: àpò 2
￼?Nígbà wo: Òní
￼?Níbo: Shantinagar, Dhaka।
￼☎Ìkànsíni: 01758410473
Chittagong ṣe àgbéjáde túwíìtì:

ডেঙ্গু জ্বরের লক্ষণ ও করণীয় https://t.co/pzu0zKBe7K pic.twitter.com/cvP71YJw19
— TheChittagongPost (@TheCtgPost) Agẹmọ 23, 2019
Àmì ibà-ẹ̀fọn  àti àtiṣe..
Ní àárín-in àjàkálẹ̀ náà, Alákòóso-ìlú Àríwá Dhaka ti fagilé ìsinmi ránpẹ́ àwọn ikọ̀ tí ó ń rí sí pàntí kíkó àti ìgbégidínà àpọ̀si ẹ̀fọn. Síbẹ̀síbẹ̀, fún ìdáààbò àwọn ènìyàn, ṣíṣe ṣì kú.",https://yo.globalvoices.org/2019/07/30/424/,30 Agẹmọ  2019
