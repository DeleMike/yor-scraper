title,content,link_to_resource,published_date
"Fún Ayẹyẹ Àìsùn Ọdún Tuntun àwọn Ilé-Ìwé ní Moscow, àwọn orin kan ò bójúmu","Àwòrán láti inú àwòránhùn Monetochka lórí YouTube 
Ní inú oṣù Ọpẹ́, ọdún 2022, àwọn tí wọ́n ń sọ èdè Russia lórí Twitter àti Telegram rí àtẹ̀ránṣẹ́ kan tí ó ń tàn kiri. Wọ́n gbé e kalẹ̀ gẹ́gẹ́ bí ẹ̀dà àtẹ̀ránṣẹ́ tí a pín káàkiri láàárín àwọn ilé-ẹ̀kọ́ tí ó kalẹ̀ sí ìlú Moscow fún àwọn tí wọ́n ń ṣètò àwọn ayẹyẹ àìsùn Ọdún Tuntun èyí tí wọ́n ṣàtòjọ àwọn orin ẹgbẹ́ eléré Russia àti ti Ukraine tí “kò gbọdọ̀” jẹ́ kíkọ ní àsìkò irú ayẹyẹ bẹ́ẹ̀.
Níwọ̀n bí kò ṣe hàn kedere bí èyí bá jẹ́ ẹ̀dà àtẹ̀ránṣẹ́ kan ní tòótọ́, púpọ̀ nínú àwọn ẹ̀gbẹ́ eléré àti àwọn olórin tí a dárúkọ ní wọ́n wà nínú àtòjo ̣kan ti àwọn tí àjọdún orin wọn ti di èèwọ̀ lórílẹ̀-èdè Russia láti ìgbà tí Moscow ti ya bo orílẹ̀-èdè Ukraine, nítorí pé wọ́n rí àwọn ẹgbẹ́ eléré náà gẹ́gẹ́ bí èyí tí ó ń ṣe “àtakò-ìfẹ́-orílẹ̀-èdè” tàbí “àtakò-orílẹ̀-èdè-Russia.”
Ohùn Àgbáyé (Global Voices) yan àwọn orin díẹ̀ láti inú àtòjọ àwọn ẹgbẹ́ eléré tí a “fòfindè” fún ọ láti gbádùn.
Monetochka jẹ́ olórin láti ìlú Yekaterinburg, ìgboro orílẹ̀-èdè Russian tí ó ní mílíọ́nù 1.5 ènìyàn ní ẹkùn Urals. Ọmọ-ọdún 15 ni ó jẹ́ nígbà tí ó di gbajúgbajà pẹ̀lú àwọn orin tí́ ó kọ. Láti ìgbà náà, ó ti ṣe ọ̀pọ̀lọpọ̀ àwọn àwo orin tí ó gbajúgbajà jáde. Ní́gbà tí ìkọlù orílẹ̀-èdè Russia sí Ukraine bẹ̀rẹ̀ ní inú oṣù Kejì, ọdún 2022, ó kúrò ní orílẹ̀-èdè náà, ó sì sọ̀ro láìfòyà tako ogun náà.
Èyí ni àwòrán-olóhùn rẹ̀ tuntun ti orin “Burn, burn.” (Jóná, jóná). Ó kọ ọ́ lórin pẹ́ “Jóná, orílẹ̀-èdè mi, jóná, ẹ máà dáwọ́ iná dúró,” tí ó ń sọ̀rọ̀ tako ohun ti orílẹ̀-èdè Russia ti dà.

Ọ̀kan lára àwọn ẹgbẹ́ eléré ilẹ̀ Ukraine tí ó gbajúgbajà jùlọ ni Okean Elzy. Ẹgbẹ́ eléré náà ti jẹ́ àpéjọwò lájọ orin lágbàáyé láti ọdún 1994, adarí rẹ̀ Svyatoslav Vakarchuk sì tún jẹ́ ajàfẹ́tọ̀-ọmọnìyàn lábala òṣèlú. Ní ọdún yìí, ẹgbẹ́ náà ti ṣe ọ̀pọ̀lọpọ̀ àwọn àjọ̀dún orin nílẹ̀ Yúróòpù ní àtìlẹyìn fún orílẹ̀-èdè Ukraine. Orin àtijọ́ ni èyí ṣùgbọ́n ó lààmìlaaka ó sì tún bágbàmu: a pè é ní “Without fight” (Láìsíjà) ó sì dá lórí àìsọ̀rètínù ènìyàn láì fìjà pẹ́ẹ́ta.

Olórin mìíràn ni ònkọrin tàkaasúfèé Oxxxyimiron. Ó jẹ́ ọ̀kan nínú àwọn ìràwọ̀ ònkọrin ráàpù ọmọ orílẹ̀-èdè Russia tí ó gbajúgbajà jùlọ, ó sì máa ń kópa nínú àwọn ìfẹ̀họ́núhàn ìjàfẹ́tọ̀ọ́. Ó sì tún fìlù sílẹ̀ lẹ́yìn ìbẹ̀rẹ̀ ìkọlù náà. Orin yìí, tí a pè ní “Oida,” ń bu ẹnu àtẹ́ lu Putin àti ogun náà.

Ní àpapọ̀, àtòjọ náà ní àwọn olórin àti ẹgbẹ́ eléré 29. Díẹ̀ nínú wọn, bíi Little Big àti Manizha, ti ṣojú orílẹ̀-èdè Russia rí ní ìdíje Eurovision fún ọdún púpọ̀ látẹ̀yìnwá. Àwọn mìíràn jẹ́ orin ìgbàdégbà, bíi Boris Grebenschikov tàbí DDT rock band.  Gbogbo wọn pata ni wọ́n bu ẹnu àtẹ́ lu ìkọlù orílẹ̀-èdè Russia sí Ukraine ní gbangba.",https://yo.globalvoices.org/2022/12/31/1050/,31 Ọ̀pẹ 2022
Àwọn àjòjì tí wọ́n gba òmìnira sọ ìrírí wọn ní ọgbà ẹ̀wọ̀n Myanmar,"Àwọn èrò ń kí ọkọ̀ akérò tí ó gbé àwọn ẹlẹ́wọ̀n tí a tú sílẹ̀ ní Ọjọ́bọ, oṣù kẹsàn-án ọdún 2022. Àwòrán àti àkọ́lé láti RFA. Àṣẹ-ẹ̀dà © 1998-2020, RFA, tí ó jẹ́ lílò pẹ̀lú ìgbàláàyé ti Radio Free Asia, 2025 M St. NW, Suite 300, Washington DC 20036. https://www.rfa.org.
Myanmar dá àwọn ẹlẹ́wọ̀n 5,774 sílẹ̀ lásìkò àyájọ́ ọjọ́ òmìnira wọn ní oṣù kọkànlá ọjọ́ 17, èyí tí ó ṣe ìsààmì ìbẹ̀rẹ̀ rògbòdìyàn ìtako òfin amúnisìn àwọn ará Britain ní 1920.
Lára àwọn tí ó rí ìdáríjì ni ọ̀pọ̀lọpọ̀ ajìjàgbara, àwọn òǹkọ̀wé, àwọn òṣìṣẹ́ ẹgbẹ́ òṣèlú ìjọba tí àná, àti àwọn àjòjì mẹ́rin, lára wọn ni Sean Turnell, ẹni tí í ṣe ọmọ orílẹ̀-èdè Australia tí ó tún jẹ́ onímọ̀ nípa ètò ọrọ̀ ajé, oníròhìn àti onítàn alálàyé ìṣẹ̀lẹ̀ Kubota Toru ẹni tí í ṣe ọmọ orílẹ̀-èdè Japan, Vicky Bowman tí ó jẹ́ aṣojú orílẹ̀-èdè British nígbà kan, àti Kyaw Htay Oo tí ó jẹ́ ọmọ orílẹ̀-èdè Amẹ́ríkà tí ó sì tún jẹ́ apákan ẹ̀yà Burma.
Ní ọjọ́ 18 oṣù kọkànlá, ẹgbẹ́ olùrànwọ́ fún àwọn ẹlẹ́wọ̀n òṣèlú Burma, ìyẹn Assistance Association of Political Prisoners-Burma (AAPP) ti ṣe àkọsílẹ̀ ìtúsílẹ̀ àwọn ẹlẹ́wọ̀n òṣèlú 72. Ṣùgbọ́n àwọn tí ó tó bí i 13,000 ṣì ń faṣọ pénpé roko ọba lọ́gbà ẹ̀wọ̀n, ọ̀pọ̀ nínú wọn ni wọ́n fi ṣìkún òfin mú nítorí kíkọ̀jálẹ̀ láti tẹ̀lé àwọn ológun tí ó fipá gba ìjọba ní oṣù kejì ọdún 2021.
Ìtúsílẹ̀ náà di àfiléde lẹ́yìn tí ìpolongo kárí ayé ọlọ́jọ́ pípẹ́ èyí tí ó ń pè fún ìdásílẹ̀ logba ẹ̀wọ̀n pàápàá jù lọ àwọn tí ó ń fi pẹ̀lẹ́kùtù kọ ìjọba ológun wáyé. Àsìkò yìí bọ́ sí ọ̀sẹ̀ kan náà tí àwọn olórí àgbáyé wá fún ìpàdé Ìfọwọ́sowọ́pọ̀ Ètò ọrọ̀-ajé Asia-Pacific Economic Cooperation nítòsí ní Thailand.
‘Apanirun àti òmùgọ̀’
Turnell, ẹni tí ó siṣẹ́ gẹ́gẹ́ bí i olùbádámọ̀ràn fún olórí Myanmar àti alámì ẹyẹ Nobel Laureate, Aung San Suu Kyi di títìmọ́lé ni wọ́n mú lẹ́sẹ̀kẹsẹ̀ lẹ́yìn ìdìtẹ̀ gba ìjọba náà tí wọ́n sì fi ẹ̀sùn ìtasẹ̀ àgẹ̀rẹ̀ sófin nípasẹ̀ títú àṣìírí Myanmar kàn. Lẹ́yìn tí ó padà sí Sydney, ó kọ èrò rẹ̀ nípa àwọn adarí Myanmar sí orí Facebook:
Mo mọ̀ dájú pé bí mo ṣe ní ìrírí ayọ̀ ojútúnrarí pẹ̀lú ìyàwó mi àti àwọn mọ̀lẹ́bí mi, àwọn ènìyàn mílíọ̀nù 53 ní Myanmar túbọ̀ ń jìyà lábẹ́ ìṣàkóso ìjọba tí kò kójú òṣùwọ̀n tó láti ṣojú wọn bí a ṣe lérò. Ó jẹ́ ohun ìbànújẹ́ àti ohun ẹ̀rù pé àwọn ènìyàn rere tí mo ti bá pàdé níbikíbi ni irú àwọn apanirun àti òmùgọ̀ bẹ́ẹ̀ ń ṣe ìjọba lé lórí.
Nínú àtẹ̀jáde mìíràn tó tẹ̀lé e, ó kọ nípa ìdúpẹ́ rẹ̀ fún àwọn ará Myanmar:
Nígbà tí ìdúpẹ́ (àti àbùdá inú rere àti ìkóra ẹni ní ìjánu wọn) kò ṣe kókó. Àwọn ará Myanmar jẹ́ olùfaragbá ipò kìnínní àwọn jàǹdùkú tí ó ń ṣe ìjọba lórí i wọn. Ní ọ̀pọ̀ ìgbà ní àwọn ará Myanmar ‘olórí pípé’ ń fi ìwà rere wọn hàn sí mi láàárín àwọn ọjọ́ 650 tí mo lò lẹ́wọ̀n (àwọn tí ó tún wá nínú ewu ju èmi lọ). 
Mo ní àfojúdi fún àwọn ọ̀gágun Myanmar, ṣùgbọ́n fún àwọn ènìyàn Myanmar – kò sí ohun mìíràn ju àpọ́nlé àti ìfẹ́ lọ. 
Nínú ìfọ̀rọ̀wánilẹ́nuwò pẹ̀lú ìwé ìròyìn The Australian, ó sọ nípa ìrírí rẹ nínú:
Wọn kò fi iná mànàmáná bò mí lára, ṣùgbọ́n wọ́n jù mí sínú túbú ẹlẹ́gbin. Oúnjẹ tí wọ́n máa ń gbé wá fún mi [má ń wà] nínú garawa. Fún ọjọ́ 650, inú garawa ni mo ti ń jẹun.
Ní àsìkò òjò wẹliwẹli, òrùlé yóò máa jò a ó sì jókòó nígbà mìíràn lati àṣálẹ́ pẹ̀lú omi tí ó kàn ń dà láti orí òrùlé tí wà á sì di aṣọ àti ìbora rẹ mọ́ra kí ó má ba à tutù.
‘Ibi Ìnira’
Wọn mú Kubota ní oṣù keje nígbà tí ó ń ya àwòrán ìwọ́de èhónú kan ni Yangon. Wọ́n dájọ́ ẹ̀wọ̀n ọdún méje fún un fún rírú òfin ìṣòwò orí ẹ̀rọ ayárabíàṣá àti ọdún mẹ́ta fún rírọ ẹni àti rírú òfin ìrìnàjò sí ìlú mìíràn.
Nínú ìfọ̀rọ̀wánilẹ́nuwò pẹ̀lú TRT World, ìkànnì agbóhùnsáfẹ́fẹ́ ti ìjọba Turkey, Kubota sọ̀rọ̀ nípa bí wọ́n ṣe mú un, ìfọ̀rọ̀wánilẹ́nuwò nínú àgọ́ ọlọ́pàá kan, àti ipò tí ó wà nínú túbú ọgbà ẹ̀wọ̀n:

Mo fún @TRTWorld láye sí ìfọ̀rọ̀wánilẹ́nuwò, mo sì sọ nípa ohun tí mo rí ní Yangon àti bí wọ́n ṣe ṣe mí ní àgọ́ ọlọ́pàá. Mà á fẹ́ láti ṣe àtẹnumọ́ pé àwọn tí kò nífọ̀nléèékánná lọ̀pọ̀ àwọn tí ó ń faragbá ìyà àwọn ológun, èyí tí ó ṣì ń tẹ̀síwajú. https://t.co/jKTFhQ3gra
— 久保田徹 Toru Kubota (@torukubota23) 22 Oṣù Kankànlá, 2022
Ìfọ̀rọ̀wánilẹ́nuwò rẹ̀ lẹ́kùn-ún rẹ́rẹ́ lórí YouTube

‘Ìwà Àgàbàgebè’
Pẹ̀lú ìgbòmìnira ọ̀pọ̀lọpọ̀ ẹlẹ́wọ̀n, olùyànnàná àti ajàfẹ́tọ̀ọ́ ọmọ ènìyàn ń rọ àwùjọ òkèèrè láti túbọ̀ tẹ̀síwajú nínú ìgbẹnusọ fún ìdásílẹ̀ ọ̀gọ̀ọ̀rọ̀ àwọn ẹlẹ́wọ̀n tí wọ́n ń kojú oríṣìiríṣìi ẹ̀sùn fún títako ìgbàjọba ológun.
Akọ̀ròyìn Aung Zaw, Olótùú iléeṣẹ́ ìgbóhùnsáfẹ́fẹ́ olómìnira tí ìjọba gbẹ́sẹ̀ lé, The Irrawaddy, ṣe ìkìlọ̀ nípa ọgbọ́n àrékérekè àtijọ́ tí àwọn ológun àgbajọba ń lò:
… a gbọdọ̀ tún rí ìdáríjì fún ohun tí ó jẹ́: ìwà àgàbàgebè, tí kò fẹ́rẹ̀ẹ́ ju ọgbọ́n àrékérekè tí ó ti pẹ́ láti ọdún púpọ̀ sẹ́yìn èyí tí àwọn ìṣèjọba àtijọ́ àti àsìkò yìí ń lò. A kò gbọdọ̀ jẹ́ kí ó tàn wá jẹ.
Mo ti rí kí èyí wáyé ní àìmọye ìgbà ní àárín ọdún 30 sẹ́yìn—Mo sì tún ti rí i bí ó ṣe ń lu díẹ̀ nínú àwọn àwùjọ òkèèrè ní jìbìtì láti gbà pé ìfẹnukò pẹ̀lú ológun ṣe é ṣe. 
Akọ̀wé gbogbo-gbòò AAPP tí ó ń jẹ́ U Tate Naing fìdìí rẹ múlẹ̀ pé ọ̀pọ̀ nínú àwọn ẹlẹ́wọ̀n òṣèlú tí wọ́n gba òmìnira ní wọ́n rán lẹ́wọ̀n lábẹ́ àwọn ẹ̀sùn tí kò lórí tí kò sí nídìí. Ó ṣàpèjúwe ìdáríjì ọ̀pọ̀ ènìyàn náà gẹ́gẹ́ bí i “ẹ̀tàn”:
Gbogbo ẹ̀tàn yìí jẹ́ ìgbìyànjú láti dín ipá àwọn ológun ní àárín ìlú àti lágbàáyé kù,  kí ó ba lè túbọ̀ tẹ̀síwajú láti máa hu ìwà ìkà lọ́joojúmọ́ sí àwọn ènìyàn.
Ní báyìí, aṣojú pàtàkì ti Ẹgbẹ́ Gúúsù ìlà oòrùn orílẹ̀-èdè Asia (Association of Southeast Asian Nations) faramọ́ ìdàgbàsókè ní Myanmar bí i “ìfarajúwe tí ó ṣe kókó” lójúnà ìrànwọ́ ìṣàgbékalẹ̀ àwùjọ tí ó fi àyè gba ìtàkurọ̀sọ.",https://yo.globalvoices.org/2022/12/22/1016/,22 Ọ̀pẹ 2022
Ọlọ́pàá Orílẹ̀-èdè Indonesia mú akẹ́kọ̀ọ́ mẹ́fà tí ó na àsíá ‘Àyájọ́ òmìnira orílẹ̀-èdè Papua’ tí a gbẹ́sẹ̀lé sókè,"Ìfẹ̀hónúhàn-an Ẹ Dá West Papua Sílẹ̀ ní Melbourne, Australia, nínú oṣù Ògún 2012. Àwòrán láti Wikipedia, (CC BY-SA 3.0)
 Àwọn akẹ́kọ̀ọ́ mẹ́fà ni àwọn ọlọ́pàá fi sí àtìmọ́lé, tí ìwádìí ṣì ń lọ lọ́wọ́ lórí ẹ̀sùn ìwà ọ̀dàlẹ̀ ní Papua, orílẹ̀-èdè Indonesia, látàrí bí wọ́n ṣe gbé àsíá Ìràwọ̀ Òwúrọ̀ sókè níbi Gbàgede Eré-ìdárayá Cenderawashih ní ìlú Jayapura, tí wọ́n sì ń tò lọ́wọ̀ọ̀wọ́ lọ sí olú ilé-iṣẹ́ Ọlọ́pàá ti Papua ní ọjọ́ kìnínní oṣù Kejìlá ọdún 2021. Ìjọba orílẹ̀-èdè Indonesia ti ka nína àsíá Ìràwọ̀ Òwúrọ̀ sókè l'éèwọ̀ fún awọn ọmọ orílẹ̀-èdè náà. Àsíá yìí ni ó dúró fún ìgbéraga orílẹ̀-èdè Papua tí ó ń jì'jà-n-gbara láti gba òmìnira kúrò lọ́wọ́ orílẹ̀-èdè olómìnira Indonesia fún ọjọ́ pípẹ́.
Gẹ́gẹ́ bí a ṣe gbọ́ lẹ́nu Suara Papua, àwọn akẹ́kọ̀ọ́ mẹ́jọ náà tò lọ́wọ̀ọ̀wọ́ tẹ̀léra wọn nínú ẹ̀mí ìfẹ̀hónúhàn, tí wọ́n sì ń fi àsíá Ìràwọ̀ Òwúrọ̀ ọwọ́ wọn, pẹ̀lú pátákó pélébé ní ọwọ́, tí ó sọ wípé “Ìpinnu Ara-ẹni fún Ìwọ̀ Oòrùn Papua! Ìfimọ ìfipáṣèjọba ọmọ ogun ní Ìwọ̀ Oòrùn Papua. Fífàyègba Aṣojú àjọ UN Àgbà fún Ẹ̀tọ́ Ọmọnìyàn ní Ìwọ̀ Oòrùn Papua,” tí wọ́n sì f'orílé olú ilé-iṣẹ́ Ọlọ́pàá Papua. 
Àwọn Ọlọ́pàá gbá wọn sí atìmọ́lé nígbà tí wọ́n dé àgọ́ ọlọ́pàá náà, tí wọ́n sì ń jẹ́jọ́ ìhùwà ọ̀tẹ̀. Ní orílẹ̀-èdè Indonesia, ẹ̀wọ̀n ogún ọdún ni ẹni tí wọ́n bá ẹ̀sùn ìhùwà ọ̀tẹ̀ kàn yóó fi jura. 

1/12/21 Jayapura, Ìwọ̀ Oòrùn Papua
A fi ọwọ́ ṣìkún òfin mú àwọn akẹ́kọ̀ọ́ mẹ́fà DT, EM, LS, MY, AM, MY nítorí wípé wọ́n na àsíá Ìràwọ̀ Òwúrọ̀ tí a gbẹ́sẹ̀lé sókè. Wọ́n lè fi ẹ̀wọ̀n gbére gbára bí a bá fi ẹ̀sùn ìhùwà ọ̀tẹ̀ kàn wọ́n. 
Àyájọ́ òní ni a ta àsíá Ìràwọ̀ Òwúrọ̀ sókè ní ọdún 1961. pic.twitter.com/d200w6ti7H
— Veronica Koman 許愛茜 (@VeronicaKoman) December 1, 2021
Ọjọ́ kìnínní, oṣù Kejìlá, ọdún 2021 tí àwọn ènìyán kà sí Ọjọ́ Òmìnira orílẹ̀-èdè Ìwọ̀ Oòrùn Papua, sàmì àyájọ́ ọgọ́ta ọdún tí a kọ́kọ́ ta àsíá Ìràwọ̀ Òwúrọ̀ ní ìgbésẹ̀ láti gba òmìnira lọ́wọ́ ìjọba àmúnisìn Dutch. Láti ìgba yìí, ni gbogbo àwọn ọmọ ìbílẹ̀ Papua kárí ayé ti ń gbé àsíá náà gẹ̀gẹ̀ ní gbogbo ọjọ́ kìnínní oṣù Kejìlá láti fi bu ọlá fún èrò ati ìgbésẹ̀ wọn láti gba òmìnira fún Papua. 

Àwọn ọmọ Papua tí wọ́n ń gbé ní orílẹ̀-èdè Australia ni wọ́n na àsíá Ìràwọ̀ Òwúrọ̀ wọn sókè, àmì tí ó lágbára fún akitiyan wọn láti gbòmìnira lọ́wọ́ ìjọba Indonesia, àti láti sàmì àyájọ́ ọgọ́ta ọdún tí ó jẹ́ ìgbà àkọ́kọ́ tí ó jẹ́ títa sókè ní ìlú náà tí àwọn Dutch tẹ̀dó nígbàkan rí https://t.co/htjxfbi5PG pic.twitter.com/1yuCCgz7gI
— Andreas Harsono (@andreasharsono) December 1, 2021
Emanuel Goal, tí ó jẹ́ Alákòóso Ìgbẹ̀jọ́ fún Egbẹ́ Ìgbófinró àti Ẹ̀tọ́ Ọmọnìyàn ní ìlú Papua, sọ fún ilé-iṣẹ́ ìròyìn Suara Papua wípé kòì tí ì sí ìyànda fún òun láti ṣe ìrànlọ́wọ́ fún àwọn akẹ́kọ̀ọ́ náà nítorí wípé wọn kòì tíì gbé wọn lọ sí ilé-ẹjọ́. Nínú ọ̀rọ̀ rẹ̀, ó ní :
A kòì tí ì lè ṣe ìrànwọ́ fún àwọn akẹ́kọ̀ọ́ mẹ́jẹ̀ẹ̀jọ náà tààrà látàrí wípé àwọn oníwàádìí kòì tí ì ṣe àfíkún ìwádìí wọn lórí ohun tí awọn akẹ́kọ̀ọ́ mẹ́jẹ̀ẹ̀jọ náà ṣe. Títí di àkókò yìí, àwọn ọlọ́pàá agbègbè Papua ti fi àwọn akẹ́kọ̀ọ́ Papua mẹ́jẹ̀ẹ̀jọ náà tí ó gbé àsíá Ìràwọ̀ Òwúrọ̀ kiri ní Gbàgede Eré-ìdárayá Jayapura sí àtìmọ́lé. Àtìmọ́lé àwọn ènìyàn mẹ́jọ wọ̀nyí kòì tí ì lórí.
Èyí kọ́ ni ìgbà àkọ́kọ́ tí wọn yóò síjú lé awọn akẹ́kọ̀ọ́ tí wọ́n ń fi ẹ̀hónú wọn hàn fún òmìnira Papua. Ní inú oṣù kẹjọ ọdún 2020, ilé-ẹ̀kọ́ gíga kan lé akẹ́kọ̀ọ́ kan jáde kúrò nílé ìwé, a sì tún fi ẹ̀sùn ìhùwà ọ̀dàlẹ̀ sí orílẹ̀-èdè ẹni kàn án látàrí wípé ó dara pọ̀ mọ́ àwọn olùfẹ̀hónúhàn fún orílẹ̀-èdè Papua. Bákan náà ni a fi ẹ̀sùn ìhùwà ọ̀dàlẹ̀ kan àwọn ajìjàngbara méje kan, tí a mọ̀ sí “Balikpapan Seven”, tí wọ́n sì lo ọdún kan l'ẹ́wọ̀n fún kíkópa nínú ìfẹ̀hónúhàn ìtako-ẹ̀yà ní Papua — èyí tí ó mú kí àwùjọ àgbáyé ó fi ojú sí ara Indonesia tí ìjọba orílẹ̀-èdè Indonesia sì gba súúná ibú. 
Rògbòdìyàn l'óríṣiríṣi ni ó ti ń ṣẹlẹ̀ látàrí òjòjò ọrọ̀-ajé tí ó ti ara ajàkálẹ̀ àrùn COVID-9 jẹyọ, ìbísi ìpè fún ìṣèjọba ara-ẹni láti ọ̀dọ̀ àwọn ajì'jàngbara àti àwọn tí ó wọ́n jẹ́ ọmọ Papua, àti àwọn ìṣẹ̀lẹ̀ ìdúkokò àwọn ikọ̀ ọmọ ogun orí ilẹ̀ tòun ìwà ipá àwọn alákatakítí erékùṣù náà nígbàoogbo.
Gẹ́gẹ́ bí ilé-iṣẹ́ ìròyìn, Suara ti ṣe fi léde, ní ọjọ́ kan náà tí àwọn akẹ́kọ̀ọ́ ṣe ìwọ́de ìfẹ̀hónúhàn ni àwọn ikọ̀ ọmọ ogun kan tí kìí ṣe t'ìjọba tí wọ́n ń pè ní The West Papua National Liberation Army (TPNPB), ẹgbẹ́ alákatakítí kan, t'iná bọ ilé-iṣẹ́ onígi gẹdú kan, (PT Build Irian Wood) tí ó wà ní agbègbè Sorong, ní ìwọ̀ Oòrùn Papua.  
Ẹni tí ó jẹ́ agbẹnusọ fún awọn ẹgbẹ́ náà sọ wípé àwọn ṣe ìṣàtì gbogbo ìdàgbàsókè ìlú Papua, awọn yóò sì gbé irúfẹ́ ìgbésẹ̀ bẹ́ẹ̀ tako àwọn ilé-iṣẹ́ tí wọ́n bá ń ṣiṣẹ́ ìlòdìsí èrò ati ìfẹ́ ọkàn àwọn ará ìlú.",https://yo.globalvoices.org/2021/12/07/927/,7 Ọ̀pẹ 2021
Ìlàkàkà láti fi òpin sí òkúrorò SARS ẹ̀ka ilé-isẹ́ ọlọ́pàá ilẹ̀ Nàìjííríà ń tẹ̀síwájú.,"Àwọn afẹ̀hónúhàn kóra jọ láti fi òpin sí ikọ̀ SARS ní Ọjọ́ 13, Oṣù Òwàrà, Ọdún 2020, ní Ikeja, Èkó. Àwòrán láti ọwọ́ Nora Awolowo, ó jẹ́ lílò pẹ̀lú ìyọ̀nda.

Láti ọ̀sẹ̀ tó kọjá, àwọn ọ̀dọ́ ọmọ orílẹ̀-èdè Nàìjííríà ti gbéra sọ lọ́pọ̀ yanturu láti gbógun ti ẹ̀ka kan lábẹ Ilé Iṣẹ́ Ọlọ́pàá Orílẹ̀-èdè Nàìjííríà tí a mọ̀ sí Ikọ̀ Agbógunti Ìdigunjalè (SARS), èyí tí ìṣekúpani wọn, ìlọ́nilọ́wọ́gbà, ìjínigbé, ìfipábánilòpọ̀ wọn burú jáì láti ọdún 1992 tí wọ́n ti dá ẹ̀ka ọ̀hún sílẹ̀.
Ó lé ní 100 ènìyàn tí Ikọ̀ SARS ti ṣekú pa láti bí ọdún mẹ́rin sí márùn-ún sẹ́yìn gẹ́gẹ́ bí Amnesty International ṣe jábọ̀.
Àwọn ọ̀dọ́ ọmọ orílẹ̀-èdè Nàìjííríà ­— tí ó máa ń jẹ́ àfojúsùn ikọ̀ SARS lọ́pọ̀ ìgbà — ti figbe ta láìmọye ìgbà pé kí wọn ó pa ẹ̀ka náà rẹ́ pátápátá ṣùgbọ́n tí kò ṣẹnuure. Ṣùgbọ́n ní báyìí, ìfipáńpẹ́-ọba-gbé àti ìṣekúpani tó ń peléke sí i lẹ́nu lọ́ọ́lọ́ yìí ní ìpínlẹ̀ Èkó ni ó tún ta àwọn ènìyàn jí láti rí i pé ó wá sí ìmúṣẹ — èyí fa oríṣìiríṣìi ní àárín ìgboro — lẹ́yìn tí Ikọ̀ SARS ti kọ́kọ́ di tíkúkà ní ẹ̀ẹ̀mẹrin ọ̀tọ̀ọ̀tọ̀ láàárín ọdún mẹ́rin — ti ti ọ̀pọ̀lọpọ̀ àwọn síta.

KÀ SÍWÁJÚ: Àwọn ‘ọ̀lẹ’ ọ̀dọ́ ọmọ orílẹ̀-èdè Nàìjííríà kó ìfẹ̀hónúhàn #EndSars (FI ÒPIN SÍ IKỌ̀ SARS) jọ láti orí ẹ̀rọ alátagbà títí dé àárín ìgboro.

Ìgbógunti ìwà òkúrorò àwọn ọlọ́pàá yìí tún di ohun tí gbogbo ènìyàn ń gbà bí ẹni gba igbá ọtí, ó sì tún di kókó ọ̀rọ̀ ọ̀pọ̀lọpọ̀ ìtàkùrọsọ lórí gbàgede ẹ̀rọ alátagbà
Ìfẹ̀hónúhàn ti gbéra sọ ní ó kéré tán ìpínlẹ̀ 12 nínú ìpínlẹ̀ 36 orílẹ̀-èdè Nàìjííríà tí ó fi mọ́ Abuja, olú ìlú orílẹ̀-èdè náà àti Èkọ́, níbi tí àwọn afẹ̀hónúhàn ti dí àwọn ẹnu ibodè asanwó kí a tó kọjá, àwọn pápákọ̀ òfuurufú ní ìpínlẹ̀ náà, pẹ̀lú ìrètí àtimú kí ó fa ètò ọrọ̀ ajé sẹ́yìn kí àwọn adarí tí a yàn lè gbọ́ sí àwọn àfẹ̀hónúhàn lẹ́nu láifi àkókò ṣòfò.
Èyí ni àwọn ohun tí àwọn afẹ̀hónúhàn fẹ́:
Àwọn ìbéèrè #EndSARS #EndSarsNow pic.twitter.com/SHEYENsTZR
— Asa (@Asa_official) Ọjọ́ 11, Oṣù Òwàrà, Ọdún 2020
Àwọn ọmọ orílẹ̀-èdè Nàìjííríà lẹ́yìn odi náà ti fọ́n sígboro láti fi àìdùnnú wọn hàn sí ikọ̀ ògbólógbo SARS yìí, tí ó ti ń hu oríṣiríṣi ìwa láabi láti àìmọye ọdún sẹ́yìn. Àwọn afẹ̀hónúhàn kóra jọ ní London, England, Dublin, Ireland, Ottawa, àti Toronto, Canada, Cologne, Germany, Moscow, Russia, Pretoria, South Africa tí ó fi mọ́ Texas àti Washington, DC ní ilẹ̀ Amẹ́ríkà láti bu ẹnu àtẹ́ lu ikọ̀ SARS.
Ààrẹ Buhari, a ní iṣẹ́-ìjẹ́ fún un ọ. FI ÒPIN SÍ SARS BÁYÌÍ-BÁYÌÍ.
Àwọn ọmọ orílẹ̀-èdè Nàìjííríà àti ẹ̀yin olùfẹ́ orílẹ̀-èdè Nàìjííríà, ẹ jọ̀wọ́ ẹ tú yáyáyá jáde sí ìfẹ̀hónúhàn #EndSARS (Fòpin sí ikọ̀ SARS) ní London (Àjọ Aṣojú orílẹ̀-èdè Nàìjííríà)
•#EndPoliceBrutality(Fi òpin sí ìwà òkúrorò àwọn Ọlọ́pàá) #EndSarsNow(fi òpin sí SARS báyìíbáyìí)  #EndSARSProtest(Ìfẹ̀hónúhàn fi òpin sí SARS)pic.twitter.com/1RN7fe1p6q
— DrKelechi Anyikude (@KelechiAFC) October 11, 2020•
•#EndPoliceBrutality #EndSarsNow #EndSARSProtest pic.twitter.com/1RN7fe1p6q 
— Dr. Kelechi Anyikude (@KelechiAFC) Ọjọ́ 11, Oṣù Òwàrà, Ọdún 2020
Ó kéré tan àwọn afẹ̀hónúhàn 10 ni wọ́n ti ṣekú pa ní àsìkò ìfẹ̀hónúhàn, gẹ́gẹ́ bí Amnesty International ṣe sọ. Lára àwọn tí wọ́n rán s'ọ́run àpàpàǹdodo ni Jimoh Isiaq, tí wọ́n pa ní ìlú Ogbomosho, Ìpínlẹ̀ Oyo, àti Ikechukwu Ilohamauzo tí wọn pa ní àsìkò ìfẹ̀hónúhàn Sùúrùlérè ní Èkó, àwọn wọ̀nyìí tí orúkọ wọn gba orí àwọn ìkànnì ìbánidọ́rẹ̀ẹ́ orí ẹ̀rọ alátagbà kan.
Ní báyìí, àwọn oníṣègùn òyìnbó tí ń kọ́wọ̀ọ́ rìn pẹ̀lú àwọn afẹ̀hónúhàn tórí bí ìṣẹ̀lẹ̀ pàjáwìrì bá wáyé.
Àwon afẹ̀hónúhàn kóra jọ láti bu ẹnu àtẹ́ lu ikọ̀ SARS ní Ọjọ́¸12, Oṣù Ọ̀wàrà, Ọdún 2020 ní Yaba, Èkó. Àwòrán láti ọwọ́ Aremu Adeola Jr, ó jẹ́ lílò pẹ̀lú ìyọ̀nda.
Ọ̀gá àgbà ilé iṣẹ́ Ọlọ́pàá ilẹ̀ Nàìjííríà Muhammad Adamu tú ikọ̀ náà ká ní bí ọjọ́ mélòó kan sẹ́yìn, ṣùgbọ́n ìgbésẹ̀ yìí kò tẹ́ àwọn ọmọ orílẹ̀-èdè Nàìjííríà lọ́rùn nítorí pé àwọn ìgbésẹ̀ tí wọ́n ti gbé ṣáájú nípa ikọ̀ náà kò so èso rere.
Ní ọjọ́ Ajé, Ààrẹ orílẹ̀-èdè President Nàìjííríà Muhammad Buhari fi ọkàn àwọn ọmọ orílẹ̀-èdè náà balẹ̀ pé ìgbésẹ̀ ìtú ikọ̀ náà ká yóò fẹsẹ̀ múlẹ̀ ní kíá, bẹ́ẹ̀ sì ni ìgbìmọ̀ àtúndá ilé iṣẹ́ ààrẹ yóò rí sí ìgbáyégbádùn àwọn ọlọ́pàá àti àwọn nǹkan mìíràn tí ó tun ṣe pàtàkì, ó ń fi àrídájú hàn pé àwọn ìbéèrè àwọn ará ìlú yóò di mímú ṣe.
Àwọn amòfin tí wọ́n tún jẹ́ ajàfẹ́tọ̀ọ́ ọmọnìyàn àti àwọn ọ̀dọ́ ajàfẹ́tọ̀ọ́ tí ń ṣiṣẹ́ kára láti rí i pé wọ́n dá àwọn afẹ̀hónúhàn tí wọ́n tì mólé sílẹ̀.
Àwọn afẹ̀hónúhàn ti sọ ọ́ yanya pé ìjàfitafita láti fi òpin sí ikọ̀ SARS kò lọ́wọ́ òṣèlú nínú, bẹ́ẹ̀ ni wọ́n ṣe ìkìlọ̀ fún àwọn olóṣèlú tí ó fi mọ́ àwọn alátìlẹ́yìn ẹgbẹ́ òṣèlú alátakò láti má ṣe gbé ìfẹ̀hónúhàn ọ̀hún karí nítorí àtirí èrè nínú ẹgbẹ́ òṣèlú tàbí ti òṣèlú gan pàá.
Àwọn afẹ̀hónúhàn tá kú pé kò sí adarí nínú ìfẹ̀hónúhàn wọn, wí pé ẹnikẹ́ni tí ó bá jáde láti wá fẹ̀hónú hàn jẹ́ adarí àti ọmọ ẹ̀yìn pèlú. Wọ́n takú pé kí ààrẹ àti/tàbí Ọ̀gá Àgbà Ilé iṣẹ́ Ọlọ́pàá dojú ọ̀rọ̀ kọ gbogbo àwọn tí inú ń bí ní ẹ̀ẹ̀kan ṣoṣo ni kì í ṣe pé kí wọn ó ṣa àwọn kan bá sọ̀rọ̀.
Ìbéèrè lórí ẹni tí ó ń darí àwọn ọlọ́pàá àti ikọ̀ SARS kò tíì fi gbogbo ara rí ìdáhùn. Ìwé òfin ilẹ̀ náà gbé agbára ìdárí ọlọ́pàá lé ààrẹ lọ́wọ́ lábẹ́ ìbòjútó ọ̀gá àgbà ilé iṣẹ́ ọlọ́pàá.
Àmọ́ ẹ̀wọ̀n-àṣe àti ìdarí yẹn ti já.
Bí àpẹẹrẹ, láti jọ̀wọ́ àwọn afẹ̀hónúhàn ní Sùúrùlérè, ní ìpínlẹ̀ Èkó, èyí gba ìpè láti ọ̀dọ̀ Gómìnà ìpínlẹ̀ Èkó Babájídé Sanwó-Olú, Abẹnugan ilẹ́ Ìgbìmọ̀ Aṣojúṣòfin Fẹ́mi Gbàjàbíàmílà, ọmọ ilé ìgbìmọ̀ aṣòfin ìpínlẹ̀ Èkó tí ó ń ṣojú ẹkùn Sùúrùlérè Desmond Elliot àti àwọn agbẹjórò díẹ̀.
Ní Ọjọ́ 12, Oṣù Òwàrà, Gómìnà Ìpínlẹ̀ Rivers Nyesom Wike, kéde láti orí túwíìtì kan pé kò sí ààyè fún ìfẹ̀hónúhàn kankan  — pàápàpá jùlọ ti #EndSARS protest — ní ìpínlẹ̀ òhun.
Èyí kò dùn mọ́ ọ̀pọ̀ àwọn ọmọ ìlú nínú. Ọ̀pọ̀ àwọn ènìyàn ni wọ́n dá èsì padà lórí àwọn ìkànnì ẹ̀rọ àwùjọ pé ìwé òfin tí ó gbé gómínà dé orí ipò náà ni ó fún àwọn ọmọ ìlú ní ẹ̀tọ́ láti fi ẹ̀hónú hàn.
Ta nìwọ láti dí àwọn ènìyàn lọ́wọ́ láti gùnlé lo ẹ̀tọ́ wọn lábẹ́ òfin láti tò lọ́wọ̀ọ̀wọ́ fún ìfèhónúhàn aláìléwu? https://t.co/94TdNAxv0g
— Bop Daddy (@falzthebahdguy)  Ọjọ́ 12, Oṣù Òwàrà, Ọdún 2020
Síbẹ̀, Wike yíjú padà ó sì padà bá àwọn afẹ̀hónúhàn sọ̀rọ̀, níbi tí ó ti fi àtìlẹ́yìn rẹ̀ hàn sí ìpè wọn
Ìfẹ̀hónúhàn yìí tẹ̀síwájú ní ọ̀pọ̀lọpọ̀ ìlú ní orílẹ̀-èdè náà tí ó fi mọ́ ìpínlẹ̀ Rivers. Àwọn afẹ̀hónúhàn ti ṣèlérí pé àwọn ò ní tẹ̀tì àyàfi bí àwọn bá rí ààmì ìyípadà ní ọ̀dọ̀ àwọn ọlọ́pàá àti ọ̀dọ̀ ìjọba àpapọ̀.
Ní ọjọ́ Ìṣẹ́gun, Ọjọ́ 13, Oṣù Òwàrà, àwọn afẹ̀hónúhàn fi léde lórí Twitter pé ní Ojúnà Ìwó, Ìbàdàn, àwọn ọmọ ológun orí ilẹ̀ ń kọ́wọ̀ọ́rìn pẹ̀lú àwọn afẹ̀hónúhàn pẹ̀lú ìsọ̀kan.

Mo gbọ́ pé àwọn ọmọ ogun orí ilẹ̀ ń kọ́wọ̀ọ́rìn pẹ̀lú àwọn Afẹ̀hónúhàn lọ́wọ́lọ́wọ́ #ENDSARS(fi òpin sí ikọ̀ SARS)  ní ìlú Ibadan pic.twitter.com/pm5XxB5xUR
— //|) ? (@MDee_01)  Ọjọ́ 13 Oṣù Òwàrà, Ọdún 2020
Bákan náà ní Ọjọ́ 14, Oṣù Owara, Gómìnà Ìpínlẹ̀ Èkó Babàjídé Sanwó-Olú kọ́wọ̀ọ́rìn pẹ̀lú àwọn afẹ̀hónúhàn, níbi tí ó tún ti fi ìdánilójú àtìlẹyìn ìjọba títí dé òpin hàn.

Gómìnà @jidesanwoolu (pẹ̀lú fìlà bọ́ọ̀lù béèsì aláwọ̀ àyìnrín) tí gbà láti rìn tòhun ti ìfẹ̀hónúhàn ní Aláùsá. #SARSMUSTEND(IKỌ̀ SARS GBỌ́DỌ̀ DÓPIN)pic.twitter.com/lcv30Mo0xG
— Tola Badekale (@BadekaleTola) Ọjọ́ 13, Oṣù Owara Ọdún 2020",https://yo.globalvoices.org/2020/10/17/861/,17 Ọ̀wàrà  2020
‘Boca de Rua': Ìwé ìròyìn ilẹ̀ brazil láti ọwọ́ àwọn ènìyàn tí ó ń gbé ní ojú òpópónà,"Marcos Scher ń ta ìwé ìròyìn náà nínú ìdádúró iná adarí ọkọ̀ kí àjákálẹ́ àrùn ó tó bẹ̀rẹ̀. Àwòrán: Charlotte Dafol/ a gba àṣẹ kí a tó lò ó
Ní ọdún mọ́kàndínlógún sẹ́yìn ní Porto Alegre, ní gúúsù orílẹ̀-èdè Brazil, ìwé ìròyìn kan tí àgbáríjọ àwọn tí wọn ń sun ìta àdúgbò ẹsẹ̀kùkú náà bẹ̀rẹ̀ iṣẹ́ ìròyìn títẹ̀ jáde. Boca de Rua (Ẹnu Asùnta, tí a tún mọ̀ sí ìwé ìròyìn Boca) jẹ́ ọgbọ́n orí ọ̀wọ́ àwọn akọ̀ròyìn kan láti pèsè ọ̀nà tí àwọn asùnta àdúgbò yìí fi lè máa fi sọ̀rọ̀ fún ara wọn.
Ní ọdún 2000 ni wọ́n bẹ̀rẹ̀ iṣẹ́ àkànṣe yìí, lẹ́yìn ọdún kan lásìkò ìpàdé àkọ́kọ́ Ẹgbẹ́ Àwùjọ Àgbáyé, ni wọ́n ṣe ìfilọ́lẹ̀ àkọ́kọ́já ewé rẹ̀. Ní òní, ìwé ìròyìn yìí nìkan ni ó jẹ́ ọmọ ẹgbẹ́ Àwọn Ìwé Ìròyìn Ẹsẹ̀kùkú Àgbáyé (INSP) tí àwọn ẹni tí ó ń sùnta ń ṣe jáde.
Àwọn asùnta wọ̀nyí tìkara wọn ni ó pilẹ̀ àwọn ọgbọ́n ìkọ̀tàn, ìfọ̀rọ̀wánilẹ́nuwò àti ti ìbéèrè. Àwọn akọ̀rọ̀yìn méjì kan tí wọ́n ti ń tì kín àwọn asùnta wọ̀nyí lẹ́yìn láti ìgbà tí iṣẹ́ àkànṣe náà ti bẹ̀rẹ̀ ni wọ́n máa ń ṣe gbogbo àwọn àtẹ̀jáde tuntun. Ọ̀wọ́ àwọn afínúfẹ́dọ̀ṣiṣẹ́ kan náà máa ń ṣe àtìlẹyìn nípa gbígba ohùn ìpàdé sílẹ̀, níní àwọn ajábọ̀ ìrọ̀yìn níran àwọn ohun tí ó ṣe kókó àti kíkọ ohùn tí a ká sílẹ̀ ní ọ̀rọ̀ sórí ẹ̀rọ-ayárabíàṣá.
Ìgbàdégbà oṣù mẹ́tamẹ́ta ni ìwé ìròyìn náà ń jẹ́ títẹ̀ jáde. Àwọn ibi tí Boca na ìyẹ́ dé bẹ̀rẹ̀ lórí ìfìyàjẹ tàbí ìjìyà àwọn tí wọ́n wà ní àárín ojú pópó títí kan àwọn ìròyìn rere mìíràn. Láàárin oṣù mẹ́ta, ọ̀wọ́ yìí, pinnu àwọn ohun tí wọn yóò kọ nípa rẹ̀, wọ́n jáde lọ sí oko ìwádìí, wọ́n fi ọ̀rọ̀ wá àwọn ènìyàn lẹ́nu wò, wọ́n ya àwòrán, wọ́n sì kó àwọn ẹ̀rí jọ fún àwọn ìròyìn wọn. Àwọn ọmọ ẹgbẹ́ jáde lọ́pọ̀ yanturu fún iṣẹ́ yìí, ó fẹ́rẹ̀ẹ́ tó ènìyàn 50 tí wọn ń ṣiṣẹ́ lórí àtẹ̀jáde kọ̀ọ̀kan ní àpapọ̀ lórí ìwé ìròyìn ẹlẹ́ẹ̀mẹrin lọ́dún yìí.
Lẹ́yìn tí wọ́n bá tẹ ìwé ìròyìn náà jáde tán, àwọn ọmọ ẹgbẹ́ yóò gbá ìpín láti lọ tà ní àárín àdúgbò Porto Alegre, tí èrè yóò sì lọ sí ọ̀dọ̀ àwọn akọ̀ròyìn/atàwé-ìròyìn. Àtẹ̀jádè yìí tún máa ń rí ìgbọ̀wọ́ láti ọ̀dọ̀ àwọn olólùfẹ́ ìwé ìròyìn yìí, ọ̀pọ̀ nínú wọn ni kò fẹ́ kí orúkọ wọn ó di mímọ̀.
Rosina Duarte, ọ̀kan nínú àwọn tí wọ́n ń ṣẹ̀dá Boca de Rua àti Ilé-ṣẹ́ tí-kìí-ṣe-ti-ìjọba ALICE (Àjọ ọ̀fẹ́ fún ètò ìgbéròyìnsíta, ijọ́mọìlú àti ètò ẹ̀kọ́-ìwé) èyí tí ìwé ìròyìn yìí so mọ́ sọ pé ohun tí àwọ́n gbà lérò tẹ́lẹ̀ ni “láti fi ohùn fún àwọn tí ko ní ohùn”.  Ó sọ wí pé, lẹ́yìn èyí ni àwọ́n ṣẹ̀ṣẹ̀ wá rí i pé ìlérò lásánlàsàn ni, nítorí kò sí ìgbà tí àwọn ènìyàn kì í fọhùn, àwùjọ ló kàn kọ̀ láti tẹ́tí sí wọn.
Nínú ìfọ̀rọ̀wánilẹ́nuwò orí ẹ̀rọ-ìbánisọ̀rọ̀ pẹ̀lú Ohùn Àgbáyé, Rosina sọ pé:
Quando nós chegamos, a gente tinha ainda aquele discurso bonito, que carrega muito resquício do “preconceito bonzinho”, como eu digo, que é o de querer dar algo a eles, de ajudar. Mas a gente percebeu que nós é que tínhamos que ser alfabetizadas na linguagem da rua. Eles não tinham a alfabetização da linguagem escrita, mas nós éramos analfabetas completas sobre a vida na rua.
Nígbà tí a bẹ̀rẹ̀, a máa ń lo àwọn ọ̀rọ̀ tí ó lẹ́wà gan-an ni, èyí tí ó mú kí ọ̀pọ̀lọpọ̀ àwọn ènìyàn abẹ́lé ó máa  hu ìwa “yíyin ẹni láigba tẹni ọ̀hún” bi mo ṣe lè pè é nìyẹn, tí í ṣe ọ̀nà tí yóò jẹ́ ìrànlọ́wọ́ fún wọn. Ṣùgbọ́n a rí i pé àwa ni ó yẹ kí a di ọ̀mọ̀wẹ́ èdè àmúlò àwùjọ wọn. Wọn kò ní ìmọ̀-mọ̀-ọ́n-kọ mọ̀-ọ́n-kọ̀ bẹ́ẹ̀ ni àwa náà kò sì ní òye ìgbéayé àwọn tí wọ́n ń gbé ní títì rárá.
Catarina àti Daniel wọ aṣọ ìbomúbẹnu tí ó ní àmì ìdámọ̀ Boca lára | Àwòrán: Luiz Abreu / a gba àṣẹ kí a tó lò ó
Èrò àwọn akọ̀ròyìn yìí ní ìbẹ̀rẹ̀pẹ̀pẹ̀ ni láti ṣe ìdásílẹ̀ ètò orí rédíò tí wọn yóò sì darí afẹ́fẹ́ ètò náà sórí àwọn gbohùngbohùn tí wọn yóò gbé sí orí àwọn òpó iná ẹ̀bà títì ní àárín ìgboro. Ṣùgbón nígbà tí wọ́n bá ọ̀wọ́ àwọn ènìyàn kan tí wọn kò tilẹ̀ nílé lórí sọ̀rọ̀, wọ́n ranrí pé àwọn kò fẹ́, ariwo: “A fẹ́ ìwé ìròyìn tí yóò máa sọ nípa wa” ni wọ́n ń pa. Rosina sọ pé èrò yìí kọ́kọ́ kọ òun lóminú, ṣùgbọ́n ó padà bùṣe gàdà.
Quando eles disseram que queriam um jornal, fomos atrás de financiamento, ainda tateando no escuro, sem saber o que fazer. Mas um dia caiu a ficha: ao contar o que acontecia nas ruas, eles faziam notícia. E, se eles tivessem consciência disso, o texto se organizava de uma forma muito clara. Porque a gente faz notícia o tempo inteiro. Tem os que fazem de uma forma mais objetiva, outros menos objetiva, mas a gente faz.
Nígbà tí wọ́n sọ pé àwọn fẹ́ ìwé ìròyìn, a bẹ̀rẹ̀ sí ní wá owó kiri, bí ó tilẹ̀ jẹ́ pé inú òkùnkùn ni a wà tí a kò sì mọ ohun tí a ó gbámú ṣe. Sùgbọ́n èyí padà dópin lọ́jọ́ kan: pẹ̀lú bí a ṣe ròyìn ohun tí ó ń lọ ní ojú pópó, wọ́n bẹ̀rẹ̀ sí ní gbé ìròyìn yìí kiri. Bí wọ́n bá sì ti mọ̀ nípa rẹ̀, ọ̀nà à á gbà di lílà fúnra rẹ̀ nìyẹn. Ìdí ni pé gbogbo ìgbà ni a máa ń ṣiṣẹ́ lórí ìròyìn. Àwọn kan ń ṣe é láì fi-igbá-kan-bọ-ìkan-nínú, àwọn kan kò sì náání òtítọ́, ṣùgbọ́n à ń ṣe é.
Nígbà tí ó yá ìwé ìròyìn yìí di ohun tí a lè pè ní ẹgbẹ́ àwùjọ. Ẹgbẹ́ náà ń pàdé lọ́sọ̀ọ̀ọ̀sẹ̀ láti jíròrò lórí ìbèèrè fún ẹ̀tọ́ àti àwọn ọ̀nà tí wọ́n lè gbà ran àwọn ọmọ ẹgbẹ́ lọ́wọ́. Wọ́n tilẹ̀ so pẹ̀ mọ́ oríṣìíríṣìí ẹgbẹ́ bí i Movimento Nacional da População de Rua (Àgbáríjọ àwọn ènìyàn ojú títì lórílẹ̀-èdè) àti Amada Massa (Loving Dough) ilé-iṣẹ́ adínkàrà tí èròǹgbà rẹ jẹ́ láti sọ àwọn tí wọ́n ti pẹ́ ní  àdúgbo esẹ̀kùkú Porto Alegre di òmìnira ara wọn.
Ní ìbàmu pẹ̀lú àkóónú ìwé ìròyìn náà, Rosina sọ pé:
Parece que é só sofrimento, parece que é só dificuldade. E não é. Descobrimos essa alegria, essa resistência, valorizamos essa imensa, fantástica capacidade de sobreviver, não só de se manter vivo, mas de manter viva a esperança, a alegria, o afeto e todas essas questões.
Ó fara jọ ìyà ni kì í ṣe ìyà, ó fojú jọ ìṣòro ni kì í ṣe ìṣoro. A ti ṣàwárí ayọ̀ yìí, ìtakò yìí, nínú rẹ̀ bẹ́ẹ̀ ni a mọ rírì agbára dáradára tí kò jẹ́ kí ó kú, kì í ṣe pé ti àìkú rẹ̀ nìkan bíkò ṣe mímú ìrètí, ayọ̀ àti àwọn ohun mìíràn tí ó ti wà pẹ̀lú rẹ̀ wà láàyè.
.
Ohùn láti àdúgbò ẹsẹ̀kùkú
Nínú ìfọ̀rọ̀wánilẹ́nuwò orí ẹ̀rọ-ìbánisọ̀rọ̀ pẹ̀lú Ohùn Àgbáyé, Elisângela Escalante, tí ó dara pọ̀ mọ́ ẹgbẹ́ náà ní ọdún mẹ́fà sẹ́yìn nígbà tí òun náà ń sun ìta tẹnumọ́ ipa tí ìwé ìròyìn náà ti kó nínú ayé òun.
Muita coisa aconteceu comigo através do jornal. Ele me tirou da rua. Porque eu vivi três anos e meio na rua e eu saí depois de uns meses indo pro jornal. Eu fui guardando um dinheiro e comecei a alugar o meu espaço. Antes eu não ganhava o meu dinheiro, dependia do meu companheiro pra tudo. Faz diferença pra mim, eu gosto de ter meu dinheiro.

Mẹ́wàá ṣẹlẹ̀ sí mi láti ara ìwé ìròyìn yìí. Òhun ni kò jẹ́ kí n sun ìta mọ́. Ìdí ni pé ìta ni mò ń sùn fún odidi ọdún mẹ́ta àti ààbọ̀, mi ò sì sun ìta mọ́ lẹ́yin bí oṣù mélòó kan tí mo dara pọ̀ mọ́ ìwé ìròyìn yìí. Mo bẹ̀rẹ̀ sí ní fi owó pamọ́ láti gba ilé tí èmi náà yóò máa gbé. Tẹ́lẹ̀, mí ò ní ọ̀nà ìpawówọlé kankan, ọkọ mi ni mo máa ń wojú rẹ̀ fún ohun gbogbo. Ó yí ayé mi padà torí èmi pẹ̀lú fẹ́ ní owó ti ara mi.
Ojúewé ìta ìtẹ̀jáde tí ó ṣe àgbéyẹ̀wò ìpèníjà tí ó ń kojú àwọn ìyá tí ó ń gbé ní títì. Àwòrán: Agência ALICE/Boca de Rua, a gba àṣẹ kí a tó lò ó.
Elisângela rántí ọ̀kan pàtó nínú àwọn àtẹ̀jáde ìgbàdégbà wọn èyí tí àkọ́lé òke rẹ̀ jẹ́: “Kí ló dé tí a ò le jẹ́ ìyá? Àtẹ̀jáde yìí sọ̀rọ̀ lórí ìṣòro tí àwọn obìnrin tí ó ń  tọ́ ọmọ ní ojú òpópónà ń kojú.
Elisângela sọ pé: Nígbà tí a ń ṣe èyí lọ́wọ́ àwọn tí wọ́n jẹ́ ìyá nínú àwọn ọmọ ẹgbẹ́ gbìyànjú láti kàn sí àwọn ọmọ wọn tí wọn kò bá sọ̀rọ̀ láti àìmọye ọdún sẹ́yìn.
Eu acho que o que a gente fala [no jornal] é a verdade. É o que a gente sente e o que a gente vive dentro da sociedade. Se não fosse o Boca, não teria outra maneira de fazer isso e ser ouvido por tanta gente. Através dele eu consegui muitas coisas e ajudei muitas pessoas também.
Mo lérò wí pé òtítọ́ ni ohun tí a sọ [ìyẹn nínú ìwé ìròyìn]. Ó jẹ́ ìrírí àti ohun tí à ń là kọjá ní àárín àwùjọ. Bí kò bá sí Boca, kò bá tí sí ọ̀nà mìíràn tí n ó gbé èyí gbà tí ọ̀pọ̀ ènìyàn ó sì gbọ́ mi tó báyìí. Pẹ̀lú rẹ̀ mo jẹ ọ̀pọ̀ àǹfààní, mo sì ṣe ìrànlọ́wọ́ fún ọ̀pọ̀ ènìyàn bákan náà.
Fún ìgbà àkọ́kọ́ nínú ìtan, ìwé ìròyìn yìí di èyí tí a kò le tà ní àárín àdúgbò látàrí àjàkálẹ̀ àrùn COVID-19. Nínú akitiyan láti ṣe ìgbésókè sí owó tí ó ń wọlé fún àwọn ajábọ̀ ìròyìn, Boca de Rua ti gbé aṣọ tuntun wọ̀, ó ti bọ́ sórí ẹ̀rọ ìgbàlódé fún kíkà lórí ẹ̀rọ ayélujára.
Pẹ̀lú ìdáwójọ iye òwó tí ó tó 20BRL owó ilẹ̀ Brazil (tí ó ń lọ bi 3.75 owó dọ́là ilẹ̀ America) ní osù mẹ́tamẹ́ta àwọn ọ̀nkàwé máa ń rí àyè ka àgbéjáde Boca tuntun náà, tí ó fi mọ́ ti tẹ́lẹ̀ àti àwọn nǹkan mìíran.
Ohun tí ó ṣe pàtàkì jù fún àwọn aládàásí àti àwọn ajábọ̀ ìròyìn ni pé ohùn àwọn tí ó fi títì ṣe ibùgbé ń di gbígbọ́ ketekete síbẹ̀ ní àsìkò àjàkálẹ̀ àrùn yìí. Nínú ìtàkùrọ̀sọ orí ẹ̀rọ-ìbánisọ̀rọ̀ nípa ohun tí ó rí sí ìwé ìròyìn náà, Marcos Sher, ọmọ ọdún 13 tí ó jẹ́ ògbóntarìgì Boca sọ báyìí pé:
Pra mim é bom, muito bom. Pra você ver que eu não largo, né? Às vezes eu dou um tempo, mas eu volto de novo. Pra mim o jornal foi uma maneira de sair do tráfico [de drogas] e voltar a trabalhar. É bom porque é alguma coisa pra fazer, pra me tirar de casa. Ter alguma coisa pra fazer é muito importante pra mim.
Ní tèmi ó dára, ó dára gidi ni. Ẹ̀yín náà rí i pé èmí náà kò gbé e tì, àbí irọ́ ni mo pa? Nígbà mìíràn mo máa ń pa á tì, ṣùgbọ́n mà á tún bẹ̀rẹ̀ rẹ̀ padà níbi tí mo fi tì sí. Ní tèmi, ìwé ìròyìn yìí jẹ́ ọ̀nà láti bọ́ kúrò nínú oògùn olóró gbígbé ó sì dá mi padà sí ẹnu iṣẹ́. Ó dára nítorí pé ènìyàn ń rí nǹkan ṣe tí ènìyàn bá kúrò nílé. Rírí nǹkan máa ṣe bí iṣẹ́ ṣe pàtàkì sími púpọ̀.
Ìfiyèsí olóòtú: Talita Fernandes ń ṣiṣẹ́ pẹ̀lú ìwé ìròyìn Boca de Rua (Porto Alegre, Rio Grande do Sul) ó sì kọ àpilẹ̀kọ kan “Ojú títì, ọ̀rọ̀-orúkọ ti ìwà obìnrin: àwọn obìnrin nínú ìgbésẹ̀ àti ìjà-fún-ẹ̀tọ́ sí ti ara ní ìlú”, láti ọwọ́ Ifásitì Ìjọba Àpapọ̀ Rio Grande do Sul (UFRGS).",https://yo.globalvoices.org/2020/09/01/844/,1 Ọ̀wẹwẹ̀  2020
"Ní àwọn ìlú tí ó wà lábẹ́ ìṣàkóso Assad ní ilẹ̀ Syria, àwọn alákòóso sọ báyìí pé ‘kò sí èni tí ó ní àrùn kòrónà’","Àríwá Ìlà-Oòrùn Dara'a ọdún 2015. Àwòrán láti ọwọ Mousa Mohamed, tí a gbàye k'á to mú u lò.
Lẹ́yìn ọdún mẹ́sàn-án ogun abẹ́lẹ́ tó gbóná girigiri, ètò ìlera ní orílẹ̀-èdè Syria ò ṣe bẹ́ẹ̀ gbópọn mọ́. Ní àwọn ìlú tí ó wà lábẹ́ ìsàkóso Ààrẹ Bashar al-Assad, àwọn Aláṣẹ wọn ti tako ìṣẹ̀lẹ̀ àrun COVID-19.
Gẹ́gẹ́ bí Fáfitì John Hopkins ̣ti sọ, orílẹ̀-èdè ọ̀hún ti sàwárí ìsẹ̀lẹ̀ 439 pẹ̀lú ikú ènìyàn 21 títí di ọjọ́ 15 osù Agẹmọ. Ṣùgbọ́n àwọn ìròyìn tí ó wà nílẹ̀ báyìí tí ṣe àfihàn bí ilẹ̀ náà ṣe takú wọnle tí wọ́n sì ń ṣẹ́ ìdánilójú pé àrùn COVID-19 wà lóòótọ́
Walid Abdullah ọmọ ọdún 23, sọ ọ́ di mímọ̀ pé ìlẹ̀ yìí tilè ṣe é débi pé wọ́n ń dába gbígba ẹ̀mí àwọn aláàárẹ̀ tí wọ́n bá funra sí pé wọ́n ní COVID-19. (Ohùn Àgbáyé ń lo orúkọkórúkọ láti dààbò bó.) Nínú ìtàkùrọsọ pẹ̀lú Ohùn Àgbáyé lórí aago, Abdullah ṣe é ní àlàyé pé ní ọjọ́ 13 ọsù Èbìbí, òun pé Ilé ìwòsàn Àpapọ̀ ti Dara'a ní ìha gúúsù ilẹ̀ Syria láti fi ìṣẹ̀lẹ̀ ààrun kòrónà kan tó wọn létí. Gẹ́gẹ́ bí Abdullah ṣe sọ, nígbà tí ó bèèrè ìgbésè tí ó yẹ ní gbígbé, òṣìṣẹ́ ìjọba tí ó gbé ìpè náà sọ pé “ Yìnbọn pà á, a kò ní ìwòsàn fún”
Ó yára fi òpin sí ìpè náà. Dájú, kò sí ọ̀rọ̀ nínú yíyin ìbọn pa ẹni tí a fura sí pé ó ní àrun COVID-19. Abdullah sọ fún Ohùn Àgbáyé pé “Ikú nípasẹ̀ COVID-19 sàn ju dídá ẹsẹ̀ wọ ilé ìwòsàn ìjọba lọ”
Èrí ìbanilọ́kanjẹ́ eléyìí tún kín in lẹ́yìn láti àwọn orísun mìíràn. Àtẹ̀jáde ọjọ́ 10 oṣù Ẹrénà kan ti The Voice of the Capital, ìwé ìròyìn Olómìnira kan ní ilẹ̀ Syria sọ di mímọ̀, pé àwọn elétò ìlera láti Ilé-iṣẹ́ Ètò Ìlera ilẹ̀ Syria sọ pé “iṣẹ́ ìmọ̀-ọ́n-mọ̀ṣekúpani ń wáyé ní ilé ìwòsàn ìjọba Al-Mujtahid ní olú ìlú ilẹ̀ náà, Damascus, fún àwọn tí wọ́n ní ìgbàgbọ́ pé wọ́n ní ààrùn ọ̀hún ní tòótọ́, nípa fífún wọn ní àpọ̀jù oògùn tí ó máa ń rani níyè.”
Èyí pẹ̀lú fi ara hàn ní orí ìkànnì alátagbà:

معلومات أنه في سوريا يتم تصفيه مرضى كورونا في مشفى المجتهد بعد ساعات من تشخيص المرض…
— Qهارون (@Q56048602) March 11, 2020
Awuyewuye wí pé ní Syria, pípa ni wọ́n ń pa àwọn tí ó lu gúdẹ àrùn ọlọ́jẹ̀ korona ni ile-iwosan al-Mujtahid ni kété tí wọ́n kẹ́fin àrùn náà …
Ẹlòmìíràn láti ilé ìwòsàn Mouwasat ni Damascus ni ọ̀rọ̀ rẹ̀ tún jẹ́ dídì mọ́ ọwọ́ nínú àtẹ̀jáde kan náà tí ó sọ pé “iṣẹ́ ìmọ̀-ọ́n-mọ̀ṣekúpani ń wáyé ní ibi kọ́lọ́fín pátápátá, àwọn dókìtà tí wọ́n ṣe iṣẹ́ ìtọpinpin àrùn ọ̀hún ni wọ́n sì ń ṣe é.”
Ìgbésẹ̀ Sáà ìṣèjọba Assad sí ìdẹ́kun àrun COVID-19 yìí burú jáì, ó fi ara jọ ète tí wọ́n lò nígbà Ogun abẹ́lé Assad tí ó gba èmí ènìyàn tí ó lé díẹ̀ ní ẹgbẹ̀rún 586, tí ẹgbẹ̀rún 100 tí ó wà látìmọlé parẹ́ síbẹ̀, tí ẹgbẹẹgbẹ̀rún 5.6 sì di ogunléndé káàkiri àwọn orílẹ̀-èdè àgbááyé
Àtẹ̀jáde kan tí ó ti di píparẹ́ láti ọwọ́ Firas al-Ahmad kà báyìí: “Ní báyìí kí ni ó tànmáàn [nípa èrò yìí]? Ǹjẹ́ a nílò láti kó àwọn ayìnbọnpani síta kí àwọn ènìyàn ó tó fìdìí mọ́lé wọn? Ẹ̀yineèèyàn ẹ lóye, ẹ lóye!”Àwọn iléeṣẹ́ akọ̀ròyìn tí ó fẹ́ ti Assad náà wí bákan náà nínú ìkọ̀ròyìn wọn nípa àrùn ọlọ́jẹ̀ kòrónà. Ní ìbẹ̀rẹ̀ pẹ̀pẹ̀ àjàkálẹ̀ àrùn náà, Firas al-Ahmad, tí ó jẹ́ àjábọ̀ ìròyìn ní ìkànnì amóhùnmáwòrán ti ìpínlẹ̀, Syrian News channel (al-Ikhbariyah Syria) ṣe àtẹ̀jáde kan tí ó dáyà já ‘ni sórí ojúewé Facebook rẹ̀ láti sọ̀rọ̀ sí àwọn tí ó kọ̀ láti to t sílé lásìkò kónílégbélé:
“وهلأ شو رأيكن بالحكي ضروري ننصب قناصات لتنضب الناس ببيوتا، لك افهمو يا ناس افهمو” في تهديد مباشر منه للناس للالتزام بمنازلهم بالقوة.”
“Ní báyìí kí ni ó tànmáàn [nípa èrò yìí]? Ǹjẹ́ a nílò láti kó àwọn ayìnbọnpani síta kí àwọn ènìyàn ó tó fìdìí mọ́lé wọn? Ẹ̀yineèèyàn ẹ lóye, ẹ lóye!”
Àtẹ̀jáde di píparẹ́, àmọ́ àwòrán rẹ̀ wà gẹ́gẹ́ bí ẹ̀rí.
Ìbẹ́sílẹ̀ Àjàkálẹ̀ Ààrun àti Ìtèsíwájú Ìsèjọba
Sáà ìṣèjọba Assad yìí ti sọ ọ̀pọ̀lọpọ̀ àwọn ìlú tí ó yí i ká sínú ìdààmú tí ó fi mọ́ orílẹ̀-èdè Iran náà, pẹ̀lú bí ó ṣe jẹ́ pé ilẹ̀ Syria ni ọ̀pọ̀lọpọ̀ àwọn ìlú tí ó yí i ká fi ń mí.
Ní osù èrèlé, orílẹ̀-èdè Iran di ọ̀kan nínú àwọn orílè-èdè tí Covid-19 ti ṣọṣẹ́ jùlo, ìbi tí àrùn náà gbà wọ ilẹ̀ wọn ni ó ṣeéṣe kí ó jẹ́ Lebanon, Iraq àti Syria, níbi tí ìfarayíra ti ṣelẹ̀ nípasẹ̀ àjọṣepọ̀ àwọn Ológun. Ní àfikún, àwọn Arìnrìnàjò-ẹ̀sin àti àwọn Arìnrìnàjò-ìgbafẹ́ láti Iran náà tẹ̀síwájú láti máa ṣe àbẹ̀wọ̀ sí àwọn ojúbọ ní Damascus títí di ọ̀ṣẹ̀ kíní osù Ẹrénà gẹ́gẹ́ bí Zaki Mechy tí ó jẹ́ ara àwọn Òǹkòwé March Study ti London School of Economics and Political Science (LSE) ṣe sọ.
Síbẹ̀, Ìṣèjọba Assad ń tẹpẹlẹ mọ́ sísọ òfegè ìròyìn àti irọ́ lórìṣirísi bẹ́ẹ̀ ni ó tún ṣe àdínkù iye àwọn ènìyàn tí wọ́n ti ní COVID-19.
Ní ìfọ̀rọ̀wánilẹ́nuwọ̀ pẹ̀lú ẹ̀ka ìròyìn ìjọba ilẹ̀ Syria ní ọjọ́ 13 Osù Ẹrẹ́nà. Mínísítà ètò ilera ilẹ̀ náà Nizar Al-Yaziji kọ̀jálẹ̀ lórí pé kò sí ìṣẹ̀lẹ̀ COVID-19 ní ilẹ̀ Syria, ó sọ pé “A dúpẹ́ lọ́wọ́ Ọlọ́run pé àwọn Ẹ̀ka Ológun ti fọ ilẹ̀ Syria mọ́ kúrò lọ́wọ́ àrùnkarùn:”

Mínísítà ètò ilera ilẹ̀ Syria kò tilẹ̀ kéde ìṣẹ̀lẹ̀ àrun COVID-19 àkọ́kọ́ ilẹ̀ náà títí di ọjọ́ kejìlélógún Osù Ẹrẹ́nà (March 22), èyí si ń fa ìbínú àti ìtutọ́sókè fojú gbà á ní àárín àwọn ọmọ ilẹ̀ Syria tí wọ́n ṣe àkíyèsí pé ìṣèjọba Assad ń parọ́, ó si ń tako ìròyìn ododo. Nínú ìwé àpilẹ̀kọ tí wọ́n fi sí orí ẹ̀rọ alátagbà-oníròyìn  Syria 24 ní ilẹ̀ náà, ọ̀kan nínú àwọn ará ìlú fèsì sí ọ̀rọ̀ Yaziri, ó sọ pé “ṣé o kò sọ nínú ọ̀rọ̀ rẹ tẹ́lẹ̀ pé gbogbo ààrun ni ó ti jẹ́ fífọ̀ kúrò ni?”
Síbẹ̀ náà ìṣèjọba yìí ti bẹ̀rẹ̀ sí ní sí ṣe àdíkù òǹkà iye àwọn tí wọ́n ní àrun náà nínú àtẹ̀jáde wọn.
Nínú àtẹjáde kan tí ọjọ́ kíní osù Igbe (April 1) Àjọ tí ó pè fún àtúnṣe ìṣejọba àti àwọn ẹgbẹ́ alátakò késí àwọn orílẹ̀-èdè àgbáyé láti fíná mọ́ ìṣejọba ọ̀hún, pé kí wọn ó gbé òótọ́ òǹkà iye àwọn tí wọ́n ní àrun náà jáde.
Ó gbé èrò rẹ̀ jáde lórí iye tí ó yẹ kí ó jẹ́ òótọ́. Ó kọ báyìí pé:

” إن المعلومات الميدانية التي تصلنا، تؤكد تفشي الفيروس بأعداد هائلة، بحيث بات من الصعب السيطرة على هذا الوباء”

Ohun tí a rí gbọ́ ni wí pé àrùn ọlọ́jẹ̀ náà ń jà rọ̀ìnrọ̀ìn, tí ó sì nira láti kápa àjàkálẹ̀ náà.
Ètò ilera tí ó ti dẹnu kọlẹ̀
Gbígbà pé àjàkálẹ̀ ààrun yìí wà lóòótọ́ bu ìsejọba Assad kù nítorí pé òhun ni yóò jẹ́ kí àwọn aláṣe wọn ó fi tipá gbà lóòtọ́ pé wọn kò ní èka ètò ìlera.
Gẹ́gẹ́ bí London School of Economics and Political Science (LSE) ṣe sọ, àpapọ̀ iye àwọn aláàárẹ̀ COVID-19 tí wọ́n le wò ní ilẹ̀ náà kò ju ẹgbẹ̀rún mẹ́fà ààbọ̀ lọ (6500) nínú ọ̀gọ̀rọ̀ èníyán tí ó tó ẹgbẹẹgbẹ̀rún mẹ́tàdínlógún àbọ̀ (17.5 million) tí ó ń gbé ní ilẹ̀ náà. Ó ní bí iye àwọn aláàrẹ́ bá ti ju iye yìí lọ, ipá orílè-èdè náà ti pin nìyẹn, omi sì le tẹ̀yìn wọ̀gbín lẹ́nu.
Ní àsìkò ogun abélé náà, àwọn ológun ti ṣe ìkọlù tí ó lágbára sí ẹ̀ka ètò ìlera wọn. Àkọsílẹ̀ láti ọdọ̀ Àjọ́ WHO àti Ilé-iṣẹ́ ètò ilera ilẹ̀ Syria sọ ọ́ di mímọ̀ pé méjìdínlọ́gọ́ta (58) nìkan ni ètò iṣẹ́ rẹ̀ pé nínú ilé ìwòsàn ìjọba ọ̀kànléláàádọ́fà (111) tí ó wà ní ilẹ̀ náà.
Àkọsílẹ̀ yìí tún fi hàn pé ó tó ìdá àádọ́rin (70) nínú ọgọ́rùn-ún àwọn òṣìṣẹ́ elétò ìlera ilẹ̀ náà tí wọ́n ti kúrò láti di àtìpó àti ogúnléndé sí ilẹ̀ ibòmìíràn.

تقرير حقوقي: نظام الأسد قتل 669 من الكوادر الطبية بينهم 83 قضوا بسبب التعذيبhttps://t.co/sXWWtjrdVs#سوريا #روسيا #PYD pic.twitter.com/DOkV2kGsIP
— الائتلاف الوطني السوري (@SyrianCoalition) May 9, 2020
Àtẹ̀jáde Ẹ̀tọ́ Ọmọnìyàn: òṣìṣẹ́ elétò ìlera 669 ni ó kú ní sáà Assad, pẹ̀lú àwọn 83 tí ó gbẹ́mìí mì látàrí ìjìyà oró.
COVID-19 nínú àjálù tí ó ń kujú ọmọnìyàn
Ó ṣeéṣe kí ó jẹ́ pé ohun tí ó jẹ́ ìdojúkọ àwọn ọmọ ilẹ̀ Syria jùlọ ni bí àwọn àjálù yìí ṣe rọ́ lu ara wọn; ogun, àjàkálẹ̀-ààrùn àti ìyàn. Àjọ Ìsọ̀kan Àgbáyé ṣe ìkìlọ̀ ní ọjọ́ kẹrìndínlọ́gbọ̀n osù Okudù (june 26) pé Syria ń fojú winá eebi àpafẹ́ẹ̀ẹ́kú, ìgbẹ́sẹ̀ níkíá sì nílò láti dèènà ìtànkálẹ̀ COVID-19.
Gẹ́gẹ́ bí Àjọ Elétò Ounjẹ Àgbáyé ṣe sọ, òwọ́ngọ́gọ́ bá ounjẹ pẹ̀lú ìdá mọ́kànlá (11) iye rẹ̀ tẹ́lẹ̀ ní oṣù Èbìbí (May) yàtọ̀ sí ti oṣù Igbe (April), ó sì wọ́n sí i ní ìwọ̀n mẹ́tàléláàádóje (133%) nígbà tí wọ́n gbé e wò sí ti ọdun 2019. Iléeṣẹ́ Àjọ Ìsọ̀kan Àgbáyé tí ó ń rí sí Ìsètò Ọ̀ràn Ọmọnìyàn (OCHA) fi ìdí ìsẹ̀lẹ̀ yìí múlẹ̀ ní ọjọ́ 12 osù Okudù:

#سوريا :
?نقص في معدات الحماية الشخصية
?أزمة جوع لا مثيل لها
?جيل جديد لا يعرف إلا الدمار والحرمان
?ونقص كبير في التمويل..
-اقرأ ما صرحت به الوكالات الأممية عن الوضع الإنساني في سوريا?@WFP_Syria @WFP_MENA @UNOCHA_ar @OCHA_Syria @WHOSyria https://t.co/8HxfcXxVNx
— أخبار الأمم المتحدة (@UNNewsArabic) June 29, 2020
Àìsí ohun-èlò ààbò fún ènìyàn. Iyàn tí ó kọjá bẹ́ẹ̀. Ìran òde òní kò mọ ohun mìíràn bíkòṣe ìparun àti ìfẹ̀tọ́dunni. Owó kò tó. Ka ohun tí àjo UN sọ nípa bí ọ̀ràn ọmọnìyàn ṣe wà ní Syria.
Gẹ́gẹ́ bí ètò ọrọ̀ ajẹ́ wọ́n ṣe dẹnukọlẹ̀. Ali al-Ahmed ọmọ ọdún 28 (orúkọkórúkọ ni èyí náà, gẹ́gẹ́ bí ẹni yìí ṣe bèèrè fún ìdáàbòbò orúkọ rẹ̀) láti ìlu Daraa sọ fún Ohùn Àgbáyé ní orí aago pé “nǹkan burú jáì, kò sí irú iṣẹ́ tí o lè ṣe, kódà kí wọn ó máa san ẹgbẹ̀rún mẹ́wàá 10,000 SYP owó ilẹ̀ Syria [láàrin Dọ́là $1 kan sí márùn-ún $5 USD] fún ènìyàn, kò le tóó ná” Ó ní ọ̀pọ̀ àwọn erù ni àwọn ènìyàn ti kọ̀ sílẹ̀ láìgbà látàri ọ̀wọ́ngógó owó ìgbẹrù.
Lásìkò tí ètò ìlera wọn ti dẹnikọlẹ̀ yìí látàrí ewu ogun tí ó wu wọ́n tí ètò ọ̀rọ̀ ajé tí ó forí sánpọ́n sì ti sọ ọ̀pọ̀ ọmọ ilè Syria di Akúṣẹ̀ẹ́, Àjàkálẹ̀ ààrùn tí ò jà kiri yìí tún ti ti ìlú yìí sínú ewu àìkàsí àti ìdibàjẹ́.",https://yo.globalvoices.org/2020/08/11/763/,11 Ògún  2020
Àwọn obìnrin ní Nàìjíríà kojú àdó-olóró àgbẹ́sẹ̀léró àgbàwí ọ̀rọ̀ ìṣèlú lórí ẹ̀rọ-ayélujára,"Àwọn ọmọ ẹgbẹ́ Mother's Savings Club, Nàìjíríà. I'm Àwòrán láti ọwọ́ Karen Kasmauski/USAID ní Ilẹ̀-Adúláwọ̀ ní orí United States government work, public domain.
Ní Nàìjíríà, àdó-olóró àgbẹ́sẹ̀léró ni gbàgede àgbàwí ọ̀rọ̀ òṣèlú. Àgbàwí àti ọ̀rọ̀ ìṣèlú sábà máa ń fi ti ọ̀rọ̀ ẹ̀sìn àti ẹlẹ́yàmẹyà ṣe. Àwọn alágbàwí tí ó gbajúmọ̀ lórí ẹ̀rọ-alátagbà — pàápàá jù lọ lórí Twitter — ní láti lè fi ara gba ọ̀pọ̀lọpọ̀ gbas gbos (èdè àdàlù-mọ́-Gẹ̀ẹ́sì Nàìjíríà fún “ìkànṣẹ́”) ní orí ẹ̀rọ-ayárabíàṣá.
Àwọn alágbàwí tí ó jẹ́ obìnrin — ní àfikún sí títẹ àwọn ohun ìdánimọ̀ tí ó ń mú ìpalára wá mọ́lẹ̀ — bákan náà ni wọ́n ń kojú ìkọlù tí ó ti ara ìkórìíra tẹ̀gbintẹ̀gbin ẹ̀yà jẹ yọ.
Báwo ni àwọn alágbàwí l'óbìnrin ní Nàìjíríà ṣe ń farada ìkorò orí ẹ̀rọ-ayélujára bíi ìsọ̀rọ àlùfànṣá síni, ọ̀rọ̀ ìkórìíra tẹ̀gbintẹ̀gbin àti ìmọ̀ọ́mọ̀ yí-ọ̀rọ̀ wọn dà? Báwo ni wọ́n ṣe ń tẹ̀síwájú nínú iṣẹ́ wọn tàbí fọnrere iṣẹ́ wọn?
Àwọn ajìjàngbara orí ẹ̀rọ alátagbà méjì ní Nàìjíríà fi ìrírí àwọn àgbàwí àti ìkórìíra ìwà abo hàn: #BringBackOurGirls, tí Dókítà Oby Ezekwesili jẹ́ aṣíwájú; àti #ArewaMeToo, tí Fakhriyyah Hashim jẹ́ agbátẹrù, gbogbo wọn ni wọ́n ní ìrírí ìkórìíra tẹ̀gbintẹ̀gbin abo nínú agbo òṣèlú tí ó ń fa ìlọsíwájú wọn sẹ́yìn.
Ìjàngbara #BringBackOurGirls (#BBOG) 
Ọdún mẹ́fà sẹ́yìn, ní ọjọ́ 15, Oṣù Igbe ọdún 2014, ó tó 200 àwọn ọmọdébìnrin tí ọjọ́ orí wọn ò ju ọdún 15 àti 18 lọ, láti iléèwé Gíga Ìjọba Obìnrin ní Chibok ẹ̀bà Maidiguri, ní àríwá-ìlà-oòrùn Nàìjíríà ni ẹgbẹ́ afẹ̀míṣòfò èlẹ́sìn Mùsùlùmí Boko Haram sọ di ẹni tí a fi túláàsì mú sí ìgbẹ̀sìn.
Ìjínigbé àwọn ọmọdébìnrin Chibok náà ṣe okùnfà ìlọ́wọ́sí àwọn orílẹ̀ èdè kárí àgbá ńlá ayé. Iléeṣẹ́ oníròyìn BBC jábọ̀ wí pé nínú oṣù Igbe ọdún 2014, #BringBackOurGirls náà gbajúmọ̀ ní orí Twitter pẹ̀lú nǹkan bíi àwọn ènìyàn ẹgbẹẹgbẹ̀rún 3.3 tí ó tún túwíìtì náà túwíìtì, ìdá 27 àwọn túwíìtì wọ̀nyí ni ó wá láti Nàìjíríà, ìdá 26 láti orílẹ̀ èdè Amẹ́ríkà àti ìdá 11 láti Ilẹ̀ Gẹ̀ẹ́sì.
Dókítà Oby Ezekwesili ń dáhùn ìbéèrè níbi ètò àwọn obìnrin àjọ UN pẹ̀lú àwọn alákòóso ìpolongo #BringBackOurGirls. Àwòrán láti ọwọ́ UN Women/Ryan Brown, ọjọ́ 14, oṣù Ọ̀wẹwẹ̀ ọdún 2014. (CC BY-NC-ND 2.0)
Dókítà Obiageli (Oby) Ezekwesili, igbá-kejì ààrẹ Ilé ìfowópamọ́ Àgbáyé ìgbà kan, àti mínísítà ètò ẹ̀kọ́ orílẹ̀ èdè Nàìjíríà nígbà kan rí, bẹ̀rẹ̀ sí túwíìtì nípa àwọn ọmọdébìnrin Chibok ní ọjọ́ tí wọ́n jí wọn gbé gan-an gan-an. Ìṣẹ̀lẹ̀ kan tí ó ti ṣẹlẹ̀ tí àwọn àjínigbé jí àwọn ọmọdékùnrin gbé ní iléèwé Kọ́lẹ̀jì ìjọba Àpapọ̀ ti Buni Yadi ní Ìpínlẹ̀ Yobe, àríwá-ìlà-oòrùn Nàìjíríà lọ́jọ́ 25, oṣù Èrèlé ọdún 2014 ló ṣí i lójú sí ìpolongo yìí. Àwọn ọmọdékùnrin kankàndínlọ́gọ́ta ni ó ti ara ọta ìbọn àti ọgbẹ́ ọbẹ̀ kú, nígbà tí iná sì jó àwọn mìíràn pa.
Síbẹ̀síbẹ̀, àfi ìgbà tí ó di ọjọ́ 23, oṣù Igbe, nígbà tí àjọ UNESCO gbà á lálejò ní Port Harcourt, ibi tí ó kún fún epo-rọ̀bì ní agbègbè Niger Delta, ni ó ti ké gbàjarè fún ìdásílẹ̀ àwọn ọmọdébìnrin tí ó fi di ohun tí gbogbo orílẹ̀ èdè àgbáyé gbà bí igbá ọtí:

Lend your Voice to the Cause of our Girls. Please All, use the hashtag #BringBackOurGirls to keep the momentum UNTIL they are RESCUED.
— Oby Ezekwesili (@obyezeks) April 23, 2014

Fi ohùn sí ìdásílẹ̀ àwọn ọmọdébìnrin wa. Ẹ dákun, ẹ lo àmì #BringBackOurGirls TÍTÍ tí wọn á fi dá wọ́n SÍLẸ̀.
— Oby Ezekwesili (@obyezeks)  Ọjọ́ 23, Oṣù Igbe 23, ọdún 2014
Ní ọjọ́ 7 oṣù Èbìbí ọdún 2014, aya ààrẹ orílẹ̀-èdè Amẹ́ríkà ọ̀gábìnrin Michelle Obama ṣe àtẹ̀jáde àwòrán kan tí ó ti mú àmì “Ẹ dá àwọn ọmọdébìnrin wa padà” #BringBackOurGirls lọ́wọ́. Bákan náà ni ó tari àwòrán-olóhùn kan láti inú Ilé Funfun síta — tí ìgbésẹ̀ yìí sì sọ ìṣẹ̀lẹ̀ ìjínigbé náà di ọ̀ràn tí gbogbo àgbáyé fẹ́ rí àbálọ-bábọ̀ rẹ̀.
Ọdún méjì ni ó gba àwọn ọmọ ogun orílẹ̀ èdè Nàìjíríà láti gba ọmọdébìnrin kan sílẹ̀, nínú oṣù Òkúdù ọdún-un 2016. Nígbà tí ó máa fi di oṣù Ọ̀wàrà ọdún-un 2016, àwọn ọmọdébìnrin 21 darapọ̀ mọ́ àwọn mọ̀lẹ́bí wọn. Ní oṣù Èbìbí 2017, ikọ̀ Boko Haram dá àwọn ọmọdébìnrin 82 sílẹ̀ nínú ìgbẹ̀sìn. Síbẹ̀síbẹ̀, ó tó ọmọdébìnrin 112 tí ó di àwátì bí abẹ́rẹ́ tí ó sì jọ pé àwọn 13 tí ṣègbé, ìyẹn gẹ́gẹ́ bí ìwádìí ọdún 2018 kan ṣe tọ pinpin.
Ezekwesili àti àjọṣepọ̀ àwọn ènìyàn kan ni ó dá ìgbésẹ̀ ìjà fún ẹ̀tọ́ àwọn ọmọdébìnrin #BBOG tí ó kó àwọn ènìyàn jọ lágbàáyé fún ìdásílẹ̀ àwọn ọmọdébìnrin Chibok. Nígbà tí ó ṣe, ìgbésẹ̀ náà yírapadà di igi àràbà tí ẹnìkan kò leè ṣí nídìí tí ó fi ara da igbàgede ètò ìlú Nàìjíríà t'ó rorò. Àmọ́ ṣá o, àṣeyọrí akitiyan yìí kò ṣẹ̀yìn-in ìnáwónára Ezekwesili.
Ní wéré kí ètò ìdìbò ààrẹ ọdún 2015 ó wá sáyé ni ìṣẹ̀lẹ̀ ìjínigbé àwọn ọmọdébìnrin Chibok ṣẹ̀, tí èyí sì mú kí àwọn kan ó máa fi ojú ìgbèlẹ́yìn ẹgbẹ́ olóṣèlú kan wo ìgbàwí tí Ezekwesili ń bá ká lórí ayélujára. Bí wọ́n ti fi ojú òtítọ́ inú rẹ̀ gbolẹ̀ ni wọ́n fa gbogbo aṣọ iyìi rẹ̀ ya pẹ́rẹpẹ̀rẹ. Àwọn mìíràn sọ wípé gbogbo kùkùgẹ̀gẹ̀ akitiyan #BBOG rẹ kò ju kí ó ba lẹ́nu nínú ìṣèlú lọ.
Reno Omokri, olùrànlọ́wọ́ ààrẹ àná, fi ẹ̀sùn kan Ezekwesili wí pé ẹgbẹ́ olóṣèlú APC ni ó ń lò ó fi ba ìjọba tí ó wà lórí àpèré jẹ́ àti láti “yẹpẹrẹ” ìjọba Ààrẹ Jonathan, nípa èyí náà ni ó fi lànà fún APC láti “gba ọ̀pá àṣẹ.”
Ní ọdún-un 2014 àwọn alátìlẹ́yìn Ààrẹ àná ààrẹ Jonathan àti ẹgbẹ́ olóṣèlú Peoples’ Democratic Party (PDP) fi “àwọn ọ̀kan-ò-jọ̀kan irọ́” léde ní orí ẹ̀rọ-ayélujára láti tako Ezekwesili. Dókítà náà sọ nínú àtẹ̀jáde àwòrán-olóhùn Twitter kan ti ọjọ́ 14, oṣù Igbe ní ìsààmì ọdún mẹ́fà tí àwọn ọmọdébìnrin náà ti di àwátì wí pé: “kí á má purọ́ wọ́n tàbùkù mi, wọ́n sì ṣe kèéta…”
Àwọn ẹlẹ́nu èké sọ wí pé ìgbónára àì rí ipò nínú ìjọba Jonathan ló ń mú Ezekwesili tẹpẹlẹ mọ́ ìgbárùkù ti ọ̀ràn àwọn ọmọ tí ajínigbé jí gbé. Bí ó ti ṣe sọ, àwọn tí ó kọ ẹnu ẹ̀gbin sí i lórí ayélukára-bí-ajere lérò “wí pé torí kí wọ́n ba fi òun j'òye mínísítà ni òun ò fi mẹ́nu kúrò lọ́ràn àwọn ọmọdébìnrin Chibok.”
“Báwo ni yó ṣe jẹ́ bẹ́ẹ̀ lẹ́yìn tí mo kọ ipò mínísítà ní ọdún mẹ́ta sẹ́yìn kí àwọn ọmọdébìnrin Chibok ó tó di ìgbẹ̀sìn?” Ezekwesili wí nínú àwòrán-olóhùn Twitter náà.
Ó di ọ̀kan nínú àwọn òǹdíje sí ipò ààrẹ ọdún-un 2018, ṣùgbọ́n ó ju ọwọ́ sílẹ̀ nígbà ó yá.
Ní orí Twitter, Ezekwesili mú ìbànújẹ́ rẹ̀ wá sí ìrántí: “Ẹ̀dùn ọkàn ni fún mi pé àwọn ọmọdé tí a rán nílé ìwé di pípa bí ẹran dé ibi wí pé àwọn òbí wọn kò lè dá àwọn ọmọ wọn mọ̀.”
Àmọ́ ìṣààta ti olóṣèlú nípa ìgbésẹ̀ ìpolongo #BBOG ti gbé ìbínú tòun t'ìbánújẹ́ rẹ̀ mì.
#ArewaMeToo àti NorthNormal 
Ní ọjọ́ 3, oṣù Èrèlé ọdún-un 2019, ọ̀dọ́bìnrin kan tí orúkọ rẹ̀ ń jẹ́ Khadijah Adamua gbójúgbóyà láti túwíìtì nípa ìlòkulò ajẹmára  tí ọ̀rẹ́kùnrin rẹ̀ ìgbà kan lo òun. Adamua, ẹni tí ó ń gbé ní ìpínlẹ̀ Kano tí í ṣe àríwá-ìlà-oòrùn orílẹ̀ èdè Nàìjíríà, ti ṣáájú kọ búlọ́ọ̀gù nípa ìrírí rẹ̀ tí ó banilẹ́rù.
Ọmọ Nàìjíríà rere Fakhriyyah Hashim túwíìtì àtìlẹ́yìn rẹ̀ fún Adamua pẹ̀lú lílo àmì #ArewaMeToo:

Neglecting his victims will only fuel this culture of rape and sexual harassment, and it will be a slap in the faces of victims that have bravely come out to tell of their haunting experiences. We all know the social dynamics of the North that demonises victims.
— Fakhrriyyah (@FakhuusHashim) February 10, 2019

Àìfiyèsí àwọn tí ó farapa yóò túbọ̀ jẹ́ kí àṣà ìfipábánilòpọ̀ àti ìyọlẹ́nu ó gbilẹ̀ sí i, tí ó sì di “kò tán ń dìí ‘ẹ” fún àwọn tí ń jìyà ìpalára tí ó gbóyá láti sọ ìrírí tí ó ń pààrà ọkàn wọn síta. Gbogbo wa ni a mọ bí àwọn tí ó farapa ní Gúúsù orílẹ̀ èdè yìí ṣe máa ń gba ẹ̀bi.
— Fakhrriyyah (@FakhuusHashim) Ọjọ́ 10, Oṣù Èrèlé 2019
#ArewaMeToo di ẹ̀dà ìgbésẹ̀ Èmi Náà àgbáyé #MeToo ní àríwá Nàìjíríà. (Árẹ̀wá ni èdè-ìperí fún “Àríwá” ní èdè Haúsá) — tí ó tan ìjì àsọgbà ọ̀rọ̀ lórí ìfipábánilòpọ̀ àti irú àwọn ìwà-ipá sí àwọn obìnrin ní orí ẹ̀rọ ayélukára-wọn-bí-ajere.
Ìwà-ipá sí obìnrin wọ́pọ̀ jákèjádò orílẹ̀-èdèe Nàìjíríà. Síbẹ̀, Relief Web sọ wí pé ní àárín oṣù Belu ọdún-un 2014 àti oṣù Ṣẹẹrẹ ọdún un 2015, àríwá-ìlà-oòrùn Nàìjíríà, pàápàá jù lọ Ìpínlẹ̀ Borno, ní àkọsílẹ̀ ìwà-ipá sí obìnrin ti pọ̀ jọjọ. Ní agbègbè àríwá tí àwọn Mùsùlùmí pọ̀ sí jù lọ, àsọgbà nípa orí ọ̀rọ̀ èèwọ̀ wọ̀nyí ṣòro, tí ó máa pàpà sọ àwọn tí ó ń jìyà ìpalára sì ìpa kẹ́kẹ́.
Ìbínú #ArewaMeToo ní orí ẹ̀rọ-ayélujára ṣe àtọ́nà ìyíde ìfẹ̀hònúhàn ìta gbangba NorthNormal ní Bauchi, Kano, àti Niger. Ìyíde ọlọ́jọ́ mẹ́ẹ̀ẹ́dógún ti NorthNormal wá sáyé nínú oṣù Belu ọdún t'ó kọjá ní àwọn ìpínlẹ̀ mẹ́jọ ní òkè Ọya àti ní Abuja. Wọ́n rí ipa rere látàrí ìyíde tí àwọn aṣòfin “sì rí ìdí tí ó fi yẹ kí àwọn gbọ́ sí àwọn ọ̀dọ̀ ìbílẹ̀” lẹ́nu torí wọ́n ń “lé iwájú nínú ìjà fún VAPP,” Hashim ṣàlàyé ọ̀rọ̀.
Hashim tẹ̀síwájú wí pé,” síbẹ̀, ní Ìpínlẹ̀ Sokoto, ìjọba ń kó àwọn tí ó ń yíde NorthNormal”. Àwọn ọlọ́pàá ṣe ọ̀kan lára àwọn olórí ìbílẹ̀ tí í ṣe alágbèékalẹ̀ ìyíde náà ṣìbáṣìbo. Lẹ́yìn wá, ọba Sokoto, tí í ṣe olórí àwọn Mùsùlùmí orílẹ̀ èdè Nàìjíríà fagilé ìwọ́de.
Gẹ́gẹ́ bí Hashim ti ṣe wí, NorthNormal súyọ láti ara àmì #ArewaMeToo, tí ó sì ní èta méjì: ìgbàwí fún “ìṣàmúlò Ìfòfinde Ìwà-ipá sí àwọn Ènìyàn (VAPP),” àti ìléwájú nínú ìtàkùrọ̀sọ “onírúurú ìwà-ipá sí obìnrin àti àṣà ìfipábánilòpọ̀ jákèjádò àríwá Nàìjíríà.”
Àbà Òfin Ìwà-ipá sí Àwọn Ènìyàn (Ìfòfindè) ọdún-un 2015 di títọwọ́bọ̀ lọ́jọ́ 23, oṣù Èbìbí, ọdún-un 2015. Lábẹ́ Àbá VAPP — ìlọsíwájú òfin ìjìyà ẹ̀ṣẹ̀ orílẹ̀ èdè Nàìjíríà — àbá ìwà-ipá sí àwọn obìnrin jẹ́ ẹ̀ṣẹ̀ lábẹ́ òfin. Lára rẹ̀ ni ìfipábánilòpọ̀, nína aya, ìfipálé aya jáde nílé, ìfipá sọ obìnrin di adábùkátà gbọ́ tàbí ìjìyà ti ọrọ̀-ajé, àṣà opó tí ó ń fa ìpalára, dídábẹ́ fún obìnrin tàbí gígé ida, àti/tàbí ìkọ̀sílẹ̀ ọmọ.

In Nigeria, rape is punishable with life imprisonment. A minor can face up to 14 years in prison. In cases of gang rape, offenders are jointly liable to 20 years imprisonment without the option of a fine.

Ní Nàìjíríà, ẹ̀wọ̀n gbére ni ìjìyà ìfipábánilòpọ̀. Ọmọdé lè fi ara gbá ẹ̀wọ̀n ọdún 14. Bí ó bá jẹ́ ọ̀ràn ìfipábánilòpọ̀ ẹni púpọ̀, ẹ̀wọ̀n ọdún 20 ni àwọn ẹlẹ́sẹ̀ yóò fi gbára láì san owó ìtanràn.
Síbẹ̀, Abala 47 ti Àbá òfin VAPP fi lélẹ̀ wí pé Abuja, olú ìlú orílẹ̀ èdè Nàìjíríà nìkan ni òfin yìí ti f'ẹsẹ̀ rinlẹ̀. NorthNormal àti àwọn iléeṣẹ́ mìíràn ti ń polongo kí gbogbo ìgbìmọ̀ aṣòfin ìpínlẹ̀ 36 ó sọ àbá yìí d'òfin.
Àtakò àwọn alágbàwí 
Ọdún kan lẹ́yìn tí #ArewaMeToo gba ìgboro, Hashim sọ fún Ohùn Àgbáyé wí pé adi ìgbàwí wọn tí ó tú “ìbàjẹ́ àwùjọ jáde,” ó sì tún ní arapa tirẹ̀.
Hashim ní ìrírí ìyọlẹ́nu lórí ayélujára nígbà tí ẹgbẹ́ rẹ̀ kojú “ẹnìkan tí ó máa bá àwọn ọmọdé lò ní ṣísẹ̀ntẹ̀lé kiri àdúgbò” ẹni tí ó ń ṣiṣẹ́ ní iléeṣẹ́ ìṣúná-owó gẹ́gẹ́ bí ìgbàwí orí ayélujára wọn. Ó sọ fún Ohùn Àgbáyé:
We launched a campaign against him [the serial abuser], demanding that he be sacked by the minister; some people did not like that so they orchestrated an online targeted harassment campaign to delegitimise ArewaMeToo.
A ṣe ìfilọ́lẹ̀ ìpolongo tako rẹ̀ [abọ́mọdé sùn], kí ó bá gba ìwé ìyọniníṣẹ́ láti ọwọ́ mínísítà; àwọn kan kò fẹ́ bẹ́ẹ̀ torí ìdí èyí ni wọ́n ṣe gbé ìgbésẹ̀ ìpolongo ìyọlẹ́nu orí ayélujára láti sọ #ArewaMeToo di èyí tí ó lòdì sí òfin.
Gẹ́gẹ́ bí Hashim ṣe sọ, àwọn ayọnilẹ́nu gbèrò láti sọ ArewaMeToo di ohun tí ó tasẹ̀ àgẹ̀rẹ̀ sí òfin nípa “síso ArewaMeToo pọ̀ mọ́ LGBTQ [obìnrin-tó-ń-fẹ́-obìnrin, ọkùnrin-tí-ó-ń-fẹ́-ọkùnrin, àwọn abo àti akọ tí ó yíra padà di akọ tàbí abo àti àwọn ènìyàn tí ó ṣe àjèjì tí kò sí ní ìbámu] àti “ète wọ́n ṣiṣẹ́ bí ìyọlẹ́nu orí ayélujára ṣe ń lékún sí i”.
Ní orílẹ̀ èdè Nàìjíríà, ìgbéyàwó láàárín ọkùnrin àti ọkùnrin lòdì sófin bẹ́ẹ̀ náà ní abẹ́ òfin Sẹ́ríà àti òfin ìfìyàjẹ ẹlẹ́sẹ̀, ìbálòpọ̀ ihò ìdí àti ìbálòpọ̀ láàárín obìnrin àti obìnrin ní ìjìyà ní àwọn ìpínlẹ̀ kan.
Nípasẹ̀ dída ìgbésẹ̀ ìpolongo Hashim papọ̀ mọ́ ẹ̀tọ́ LGBTQ, àwọn ènìyàn ní orí ẹ̀rọ-ayélujára lọ́ ìpolongo wọn po wọ́n sì pe #ArewaToo àti NorthNormal ní ohun tí kò tọ́.
Bí-ó-ti-wù-kí-ó-rí, Ohùn Àgbáyé kò rí àyè sí àwọn túwíìtì tí ó sọ ìgbésẹ̀ ìpolongo Hashim ní ìjà fún ẹ̀tọ́ LGBTQ.
Síbẹ̀, Hashim ṣe àtẹ̀jáde àwọn ọ̀rọ̀ ìrètí sí orí Twitter:

To every young girl out there that’s hurting, that’s yearning to find a voice, it was all for you. For those innocent young girls and boys that were touched and silenced, this voice is yours and no one can take that away from you. #ArewaMeToo
— Fakhrriyyah (@FakhuusHashim) February 23, 2020

Fún gbogbo ọ̀dọ́bìnrin tí ó wà níta tí ó ń bá ìfarapa yí, tí ó ń wá ọ̀nà láti sọ̀rọ̀ síta, nítorí ti yín ni a fi ṣe ohun gbogbo tí à ń ṣe. Fún àwọn ọmọdé l'óbìnrin àti l'ọ́kùnrin tí kò mọ ọ̀tún sí òsì tí a ti bá ṣe ìṣekúṣe tí a sì ti pa lẹ́numọ́, tiyín ni ohùn yìí kò sì sí ẹni tí ó lè gbà á lọ́wọ́ yín. #ArewaMeToo
— Fakhrriyyah (@FakhuusHashim) Ọjọ́ 23, oṣù Èrèlé 2020
Fakhriyyah Hashim, ọ̀kan lára àwọn olùdásílẹ̀ #ArewaToo àti NorthNormal (a gba àṣẹ láti lo àwòrán rẹ̀.
Ó sọ wí pé gbogbo ìrírí yìí ran òun lọ́wọ́ láti “ní ìfarada tí ó pọ̀”:
In my experience of being loud on political Twitter for good governance, I’ve grown a really thick skin, but even that didn't prepare me for the amount of backlash we got through ArewaMeToo and NorthNormal. Though I mustered all of that and did not retreat to any cave, I did begin feeling demoralised about Northern Nigeria’s governanace and response to sexual violence…After every episode of attacks, we did gather more strength and energy to push back because the backlash made us see how society enforced the culture of silence and if we allowed our lips to be sealed then that would be the real tragedy.
Ìrírí mi nípa ìgbóhùnsókè lórí ọ̀rọ̀ òṣèlú ní orí Twitter fún ìṣèjọba tí ó dára, ti kọ́ mi ní ìfaradà, àmọ́ ìyẹn kò mú mi gbaradì fún ọ̀kan-ò-jọ̀kan ìtakò tí a fojú rí látàrí ìpolongo ArewaMeToo àti NorthNormal. Àmọ́pé mo fi gbogbo rẹ̀ ṣe osùn mo fi para n ò sì jẹ́ kí ó fà mí sẹ́yìn, mo bẹ̀rẹ̀ sí ní í ní ìrẹ̀wẹ̀síọkàn nípa ìṣèjọba Àríwá orílẹ̀ èdè Nàìjíríà àti bí wọ́n ṣe fi ọwọ́ mú ìwà ìfipábánilò… Lẹ́yìn ìkọlù kọ̀ọ̀kan, a máa ń ní okun àti agbára láti tẹ̀síwájú nítorí ìtakò mú wa rí bí àṣà ìdákẹ́ rọrọ ti ṣe rinlẹ̀ tó ní àwùjọ àti pé bí a bá fi àyè gba ìpanumọ́, a jẹ́ wí pé oko ìparun ni à ń fi orí lé.
Ó ṣeni láàánú, Hashim àti Ezekwesili ṣì ń janpata pẹ̀lú ìyà “àìsí àánú ọmọlàkejì” tí ó dìrọ̀ mọ́ ọ̀ràn ìwà ìjìyà àwọn obìnrin lórí ayélujára àti lójú ayé tòótọ́.
Ní ti Hashim, “ìmọ̀ọ́mọ̀ ṣààta ìgbésẹ̀ tí ó ń gbèrò láti fi ohùn fún àwọn tí ó ń jìyà ìfarapa” nira láti gbá mú.
Àròkọ yìí jẹ́ ọ̀kan lára àkànṣe iṣẹ́, “ Orísun ìdánimọ̀: òfin gbàgede orí ẹ̀rọ-ayélujára bí ajere tí ń gbégi dínà ìdàgbàsókè ọ̀rọ̀ sísọ ní Ilẹ̀ Adúláwọ̀”. Àtẹ̀jáde yìí ṣe ìbéèrè ipa ìdánimọ̀ ọ̀rọ̀ ìkórìíra tẹ̀gbintẹ̀gbin tàbí ìyàsọ́tọ̀ọ̀tọ̀ tí ó dá fìrìgbagbòó lórí èdè tàbí agbègbè ilẹ̀ ayé, àṣìwífún àti ìyọlẹ́nu (pàápàá jù lọ ìyọlẹ́nu àwọn ajàfẹ́tọ̀ọ́ ọmọnìyàn àti akọ̀ròyìn l'óbìnrin) lórí ẹ̀rọ ayélujára bí ajere tí ó wọ́pọ̀ ní orílẹ̀ èdè Ilẹ̀ Adúláwọ̀ méje: Algeria, Cameroon, Ethiopia, Nigeria, Sudan, Tunisia àti Uganda.  Africa Digital Rights Fund ti  Collaboration on International ICT Policy for East and Southern Africa (CIPESA) ni ó kówó fún à kànṣe iṣẹ́ yìí.",https://yo.globalvoices.org/2020/06/09/740/,9 Òkúdù  2020
"Ní Burundi, àwọn akọ̀ròyìn mẹ́rin tí a fi sátìmọ́lé ń dúró de ìpinnu ẹjọ́ kòtẹ́milọ́rùn","Iléeṣẹ́ Oníròyìn náà ní Bujumbura, níbi tí a yọ àwọn ilé ìgbóhùnsáfẹ́fẹ́ kúrò lórí ìlà. Ọjọ́ 19 oṣù Èbìbí 2010. Àwòrán láti ọwọ́ DW Akademie – Africa ní orí Flickr, CC BY-NC 2.0.
Àwọn akọ̀ròyìn mẹ́rin — Agnès Ndirubusa, Christine Kamikazi, Térence Mpozenzi àti Egide Harerimana — ni a dá lẹ́jọ́ ìgbésẹ̀ láti yẹpẹrẹ ààbò ìlú tí a sì rán wọn lọ sí ẹ̀wọ̀n nínú oṣù Kìn-ín-ní ọdún-un 2020. 
Àwọn mẹ́rẹ̀ẹ̀rin tí ó ń ṣiṣẹ́ pẹ̀lú ìwé ìròyìn Iwacu kò fi méní pe méjì níṣe ni wọn sọ wí pé àwọn kò ṣẹ̀ sófin. Ní báyìí wọ́n ń dúró de ìpinnu ẹjọ́ kòtẹ́milọ́rùn lórí àtìmọ́lé wọn, lẹ́yìn ìgbẹ́jọ ọjọ́ 6 oṣù Karùn-ún. 
Antoine Kaburahe, olùdásílẹ̀ ìwé ìròyìn tí ó ń gbé ní ẹ̀yin odi, kọ: 

(1)Urgent/ Fin de l'audience à Bubanza. La défense de @iwacuinfo est satisfaite.Les accusations contre les journalistes ne tiennent pas.Les journalistes ne faisaient que leur métier:informer.Quel soulagement! L’affaire a été mise en délibérée, verdict dans max 30 jours.Courage! pic.twitter.com/PYRXSJOhIp
— KABURAHE (@AntoineKaburahe) May 6, 2020
Ní yàjóyàjó: Òpin ìgbẹ́jọ́ ní Bubanza. Iwacu bọ́rí. Ẹ̀sùn tí a kà sí àwọn akọ̀ròyìn náà lọ́rùn kì í ṣe tiwọn. Iṣẹ́ẹ wọn ni àwọn akọ̀ròyìn náà ń ṣe: ìkóròyìnjọ. Ọkàn-án balẹ̀! Àmọ́ adájọ́ kò tíì dájọ́, àbálọ-bábọ̀ ọ̀rọ̀ di lẹ́yìn oṣù kan. Ẹ dúró ṣinṣin!
Àtìmọ́lé fún ìkóròyìnjọ
Ní ọjọ́ 22, oṣù Ọ̀wàrà, àwọn ẹ̀ṣọ́ aláàbò Burundi wà á kò pẹ̀lú ẹgbẹ́ agbébọrìn alátakò ìjọba kan — tí à ń pè ní RED-Tabara, tí ó fi Democratic Republic of Congo ṣe ilé — ní agbègbè ibodè igbó Kibira. Àwọn ẹgbẹ́ ọlọ́tẹ̀ agbébọrìn ti máa ń fi ibí yìí kiri àgbègbè náà. Nínú ìjà akátá náà, àwọn agbébọrìn 14 ni ikú pa, tí ẹ̀ṣọ́ aláàbò 10 sì bá a lọ. 
Ní ọjọ́ yẹn náà, àwọn ọlọ́pàá fi àwọn akọ̀ròyìn Iwacu mẹ́rin àti awakọ̀ wọn Adolphe Masabaakiza sí àtìmọ́lé, nígba tí wọn lọ kóròyìn jọ ní àdúgbò Musigati, ní Bubanza, níbi tí wọ́n ti fẹ́ bá àwọn ènìyàn tí ó sá kúrò ní àdúgbò nígbà tí ìjà náà bẹ́ sílẹ̀. Lákọ̀ọ́kọ́, a fi wọn sí àtìmọ́lé láì fi ẹ̀sùn kàn wọ́n, tí a sì lu Christine Kamikazi nígbà tí wọ́n mú wọn. Ọlọ́pàá gba ẹ̀rọ-ìbánisọ̀rọ̀  àti àwọn ohun èlò iṣẹ́ wọn tí àwọn ọ̀tẹlẹ̀múyẹ́ sí béèrè fún gbólóhùn ìfiwọlé sí orí ẹ̀rọ wọn láti yẹ̀ ẹ́ wò fínnífínní.
Àwọn akọ̀ròyìn náà di ẹni tí à ń gbé kiri lọ sí túbú mìíràn tí kò sunwọ̀n. Ní ọjọ́ 26 oṣù Kẹwàá, ní Bubanza, a jàjà fẹ̀sùn “Ìlọ́wọ́sí ìdúkokò mọ́ ààbò ìlú” kàn wọ́n. Ní ọjọ́ 31, oṣù Kẹwàá, abánirojọ̀ náà fi ẹ̀rí èyí lélẹ̀ ó sì fẹ̀sùn kàn wọ́n ní pé wọ́n mọ̀ sí ìkọlù àwọn kọ̀lọ̀rànsí ẹ̀dá náà. 
Àwọn iléeṣẹ́ ní ẹ̀ka-ò-jẹ̀ka ni ó ti pè fún ìdásílẹ̀ wọn, títí kan Human Rights Watch, International Federation of Journalists, Olucome, African Journalists’ Federation àti Àjọ Burundaise des Radiodiffuseurs. Síbẹ̀, Iléeṣẹ́ Ìgbóhùnsáfẹ́fẹ́ Àpapọ̀ sọ wí pé  àwọn kò tíì lè sọ sí ọ̀ràn náà báyìí. Iwacu bu ẹnu àtẹ́ ohun tí àjọ náà sọ, ní pé wọn kò fẹ̀sùn kankan kàn wọ́n nígbà tí wọ́n mú wọn àti pé ojúṣe àjọ náà ni láti gbèjà àwọn akọ̀ròyìn. 
Ọ̀pọ̀ àwọn ènìyàn ní ó gbè lẹ́yìn àwọn akọ̀ròyìnnáà tí wọ́n sì fi ọwọ́ bọ ìfẹ̀sùnkàn lórí ẹ̀rọ-ayélujára. Àwọn iléeṣẹ́ oníròyìn ríi gẹ́gẹ́ bí ìfojú-ẹ̀tọ̀ sí òmìnira oníròyìn gbolẹ̀, tí Iwacu sì ń tọ okùn ọ̀ràn náà lọ pẹ́kípẹ́kí. 
Akọ̀ròyìn Esdras Ndikumana túwíìtì: 

Burundi: 4 journalistes de Iwacu (et leur chauffeur) accusés de “complicité d’atteinte à la sécurité intérieure de l’état” pour avoir couvert une incursion rebelle dans Bubanza croupissent dans la prison de cette province (Dessin de Yaga) pic.twitter.com/CmRw0BPwHY
— esdras ndikumana (@rutwesdras) October 31, 2019
Burundi: àwọn akọ̀ròyìn Iwacu mẹ́rin (àti awakọ̀ wọn) ni a fi ẹ̀sùn  “ìlọ́wọ́sí ìdúkokò mọ́ ààbò ìlú” kàn nítorí wọ́n lọ kó ìròyìn ìkọlù tí ó wá sáyé tí wọ́n sì di ẹ̀rọ ọgbà ẹ̀wọ̀n  Bubanza (Àwòrán láti ọwọ́ Yaga)
Ìgbẹ́jọ́
Lẹ́yìn tí wọ́n ti ní ẹjọ́ tí ó fi àwọn sí inú àtìmọ́lé náà kò tẹ́ àwọn lọ́rùn, a dá ọjọ́ ìgbẹ́jọ́ wọn sí ọjọ́ 18, oṣù Kọkànlá, kàyéfì ni ó jẹ́ fún wọn nígbà tí wọ́n gbé wọn lọ sílé ẹjọ́ ní ọjọ́ 11, oṣù Kọkànlá kí wọn ó wá gbọ́wọ́ pọ̀nyìn rojọ́ níwájú adájọ́ — láì sí àwọn agbẹ́jọ́rò. Wọ́n kọ̀ wọn kò fèsì nítorí kò sí àwọn agbẹ́jọ́rò wọn níkàlẹ̀, wọ́n sì dá wọn padà sí àtìmọ́lé, kí ọjọ́ 18 tí a dá fún ìgbẹ́jọ́ ó kò. 
Ní ọjọ́ 20 oṣù Kọkànlá, ìpinnu dé tí wí pé àwọn akọ̀ròyìn mẹ́rẹ̀ẹ̀rin yóò padà sínú àtìmọ́lé, àmọ́ wọ́n dá awakọ̀ sílẹ̀. Ìdájọ́ tí a fún wọn tó ọdún 15 nínú ẹ̀wọ̀n. 
Ààrẹ Pierre Nkurunziza sọ níbi àpéjọ àwọn akọ̀ròyìn kan tí ó wá sáyé ní ọjọ́ 26 oṣù Kejìlá wí pé ohun ohun kò ní fẹ́ dídijú mọ́rí dájọ́ àmọ́ ó dìgbà tí a bá ti ṣánpá tí kò ṣe é ṣán mọ́ ni òun yóò tó ká a lérí, pẹ̀lú pé ó lè fi àṣẹ tí ó ń bẹ ní ìkáwọ́ rẹ da ẹjọ́ náà nù. 
Ìránsẹ́wọ̀n
Lọ́jọ́ 30, oṣù Kìn-ín-ín ní Bubanza, a rán to àwọn akọ̀ròyìn mẹ́rẹ̀ẹ̀rin náà lọ sí ẹ̀wọ̀n ọdún méjì àti àbọ̀ pẹ̀lú kí ẹnìkọ̀ọ̀kan ó sanwó ìtanràn ẹgbẹẹgbẹ̀rún owó francs ($521 owó orílẹ̀ èdè Amẹ́ríkà) lábẹ́ òfin 16 ti Òfin Ọ̀daràn, tí awakọ̀ sì gba ilé-e rẹ̀ láì sanwó ìtanràn. 
Ìdájọ́ náà kò fi hàn ní pàtó wí pé àwọn akọ̀ròyìn náà mọ ohunkóhun nípa ìṣẹ̀lẹ̀ náà, látàrí èyí ẹ̀sùn náà yíra padà di “ìgbésẹ̀ ìlọ́wọ́sí ìdúkokò mọ́ ààbò ìlú tí kò ṣe é ṣe”, ìyẹn ni pé — wọ́n pète láti dúnmọ̀rurumọ̀ruru mọ́ ààbò ìlú àmọ́ ó ṣòro láti gbé ṣe. 
Iwacu ṣàlàyé wí pé àwọn akọ̀ròyìn náà lọ síbi ìṣẹ̀lẹ̀ náà lẹ́yìn tí àwọn aláṣẹ tí fi léde, wọ́n gba ìwé àṣẹ kò sì sí òfin tí ó ní kẹ́nìkan ó máa dé agbègbè ìṣẹ̀lẹ̀ náà.
Ẹ̀rí kan ṣoṣo tí wọ́n rí dìmú tí ó kó àwọn akọ̀ròyìn náà sí yáwúyáwú ni àtẹ̀jíṣẹ́ orí WhatsApp tí ọ̀kan lára àwọn akọ̀ròyìn náà fi ṣọwọ́ sí ọ̀rẹ́ẹ rẹ̀ kan, tí ó sọ wí pé àwọn fẹ́ lọ “ran àwọn ọlọ́tẹ̀ ìjọba náà lọ́wọ́.” Àmọ́ ẹ̀fẹ̀ lásán ni wọ́n fi ṣe —  ìjọba ti máa ń sábà kó àwọn alátakò, ẹgbẹ́ olóṣèlú àti àwọn agbébọnrìn papọ̀ láti jàre irú ìgbésẹ̀ báyìí.  the àtẹ̀jíṣẹ́ náà ni a fi kàn wọ́n mọ́lẹ̀.
Reporters Without Borders (RSF) sọ wí pé àwọn akọ̀ròyìn náà lẹ́tọ̀ọ́ láti jábọ̀ ìròyìn tí ó kan gbogbo ìlú gbọ̀ngbọ̀n láì fòyà ìgbẹ̀san, papàá ní ìgbaradì ìbò orílẹ̀-èdèe Burundi ọjọ́ 20 oṣù karùn-ún tí ó ń bọ̀ lọ́nà. Wọ́n kọ ìwé ìfẹ̀sùnkànni kan tí ó ń pè fún ìdásílẹ̀ wọn, èyí tí ènìyàn tí ó tó 7,000 tọwọ́bọ̀ ní ìbẹ̀rẹ̀ oṣù Karùn-ún. 
Àwọn igbá-kejì àjọ European Union, Ìgbìmọ̀ ìjọba Yúróòpù, àti àwọn àgbà UN nípa ẹ̀tọ́ ọmọnìyàn wà lára àwọn tí ó ti pè fún ìdásílẹ̀ wọn.
Kò-tẹ́-mi-lọ́rùn
Lọ́jọ́ 20 oṣù Kejì, àwọn akọ̀ròyìn náà ní ìdájọ́ náà kò-tẹ́ àwọn lọ́rùn, tí wọ́n sọ wí pé aláìṣẹ̀ ni wọ́n ń fìyà jẹ, àti àyípadà pàjáwìrì tí ó déédéé bá ẹ̀sùn tí wọ́n kọ́kọ́ fi kàn wọ́n. Lọ́jọ́ 6, oṣù karùn-ún, àwọn akọ̀ròyìn náà fojú hàn nílé ẹjọ́ kòtẹ́milọ́rùn kan, lẹ́yìn tí wọ́n ti fi ẹ̀wọ̀n oṣù mẹ́fà jura. 
Ní ìfèsìpadà sí ẹ̀sùn náà látàrí iṣẹ́-ìjẹ́ orí WhatsApp, ní èyí tí akọ̀ròyìn kan sọ wí pé àwọn ọlọ́tẹ̀ náà ń bọ̀ wá “dí àlàáfíà lọ́wọ́.” RFI tún ọ̀rọ̀ agbẹ́jọ́rò wọn, Clément Retirakiza wí, wípé kkò sí ẹ̀rí tí dájú nípa ẹ̀sùn tí a fi kan àwọn akọ̀ròyìn náà, wọ́n kàn fẹ́ fi ọwọ́ ọlá gba aláìṣẹ̀ lójú ni.
Ọjọ́ ti pẹ́ tí Iwacu ti wà gedegbe gẹ́gẹ́ bí ohùn tí ó fajúro sí jágídíjàgan ìṣèlú — òun ni iléeṣẹ́ oníròyìn tí ó kẹ́yìn lẹ́yìn ìgbẹ́sẹ̀lé ọdún-un 2015.
Ìṣẹ̀lẹ̀ àtẹ̀yìnwá nípa ìjìyà akọ̀ròyìn
Lẹ́yìn ètò ìdìbò tí ó dá wàhálà sílẹ̀ ti ọdún-un After 2015 — èyí tí ó gbé Nkurunziza padà sípò fún ìgbà kẹta tí àwọn ènìyàn sọ wí pé ó tasẹ̀ àgbẹ̀rẹ̀ sófin — ìfipágbàjọba tí kò yọrí sí rẹ. Iṣẹ́ àwọn akọ̀ròyìn de polúkúmuṣu.
Ọ̀pọ̀lọpọ̀ iléeṣẹ́ agbóhùnsáfẹ́fẹ́ — tí àwọn ènìyàn fẹ́ràn fún ẹ̀kúnrẹ́rẹ́ ìròyìn tí kò figbákanbọ̀kan ní Burundi — ni a ṣán pa. Ọ̀pọ̀lọpọ̀ akọ̀ròyìn lló júbà ehoro tí àwọn mìíràn bíi Esdras Ndikumana jẹ mo-yó-ìyà
Ọ̀gọ̀rọ àwọn akọ̀ròyìn ni ó ti ní ìrírí ìyà lọ́wọ́ àwọn ẹ̀sọ́ agbófinró ìlú, pàápàá jù lọ bí wọ́n ń bá kó ìròyìn tí ó “pọn dandan” jọ. Ní ìparí ọdún 2015, ọlọ́pàá pa òǹyàwòrán Christophe Nkezabahizi pẹ̀lú àwọn ọmọ-lẹ́bí mẹ́ta, ní àsìkò ìbò tí ìfẹ̀hónú wá sáyé.
Nínú oṣù Keje ọdún 2016, Jean Bigirimana di àwátì,  ó ṣe é ṣe kí ó jẹ́ wí pé iléeṣẹ́ ọ̀tẹlẹ̀múyẹ́ (SNR) ló gbé e, láì jẹ́ kí àwọn ọlọ́pàá ó ṣe ìwádìí ìfínìdíikókò bó ṣe yẹ. 
Lọ́dún yìí, ní ọjọ́ 16 oṣù Kìn-ín-ní, akọ̀ròyìn Blaise-Pascal Kararumiye pẹ̀lú Radio Isanganiro (Meeting Point Radio) di èrò akánrán ọlọ́pàá lẹ́yìn ìròyìn kan nípa owó ìjọba ìbílẹ̀ kan. Lọ́jọ́ 28, oṣù kẹrin, ọlọ́pàá kan na akọ̀ròyìn Jackson Bahati níbi tí ó ti ń ṣiṣẹ́ ìkóròyìn jọ. 
Àwọn iléeṣẹ́ oníròyìn àgbáyé náà ò gbẹ́yìn, a gbẹ́sẹ̀ lé iṣẹ́ BBC ati VOA ní 2019. RSF to Burundi sí ipò 160 nínú orílẹ̀èdè 180 fún òmìnira oníròyìn — ó fi 15 láti 2015.",https://yo.globalvoices.org/2020/05/15/735/,15 Èbìbì  2020
COVID-19 ṣe àgbéǹde ìṣẹ̀lẹ̀-àtẹ̀yìnwá tó burú jáì nípa ìdánwò egbògi ní Ilẹ̀-Adúláwọ̀,"Olóyè ọmọ-ogun. 1st Class Marites Cabreza, olùtọ́jú ọmọ tí ó ń ṣiṣẹ́ pẹ̀lú 354th Civil Affairs Brigade, Special Functioning Team, Combined Joint Task Force-Ìho Ilẹ̀-Adúláwọ̀, ń tọ́jú aláìsàn lọ́jọ́ 29, oṣù kẹta, ọdún-un 2008, lásìkò àkànṣe iṣẹ́ ìwòsàn ìlú ní Goubetto, Djibouti. Àwòrán láti àkàtà Ọmọ-ogún Òfuurufú US Ẹ̀ka ìmọ̀ ẹ̀rọ , Jeremy T. Lock. Ìlò gbogboògbò.
Yẹ àkànṣe ìròyìn-in ‘Ohùn Àgbáyé’  lórí ipa tí COVID-19 ń kó lágbàáyé.
Arée pànpàlà bí o ò lọ ó yàgò tí ń ṣẹlẹ̀ láàárín àwọn onímọ̀ ìjìnlẹ̀ àti oníṣẹ́ ìwádìí kò ṣẹ̀yìn ìgbésẹ̀ láti ṣe àyẹ̀wò àwọn oògùn tí wọ́n rò pé ó lè wo àrùn COVID-19 sàn lára ọmọ ènìyàn ti ń dá gbọ́nmisíi-omi-ò-tóo sílẹ̀ ní Ilẹ̀-Adúláwọ̀.
Lọ́jọ́ 1, oṣù kẹrin, àwọn oníṣẹ́ ìwádìí ọmọ ilẹ̀ Faransé méjì, Oníṣègùn Jean-Paul Mira, àti Camille Locht, dá a lábàá lórí ètò kan ní orí ẹ̀rọ-amóhùnmáwòrán wí pé Ilẹ̀-Adúláwọ̀ ni ó yẹ kí wọn ó ti kókó dán egbògi àjẹsára tí yóò ká apá àrùn kòkòrò àìfojúrí kòrónà sàn wò, gẹ́gẹ́ bí Al-Jazeera ti ṣe jíyìn ìròyìn náà. Oníṣègùn Mira, olórí ẹ̀ka ìtọ́jú àfẹ́jù ti Cochin Hospital tí ó wà ní Paris, fi ọ̀rọ̀ náà wé “àwọn ìwádìí àyẹ̀wò fún Àrùn Kògbóògùn ÉÈDÌ, tí ó jẹ́ wí pé lára àwọn olówòo nàbì ni a ti kọ́kọ́ dán an wò, a gbìyànjú àwọn nǹkan kan nítorí a mọ̀ dájú wí pé wọn kì í dá ààbò bo ara wọn, àti pé ó rọrùn fún àrùn ìbálòpọ̀ láti lúgọ sí ara wọn.”
Àwọn oníṣẹ́ ìwádìí méjèèjì mẹ́nu lọ́rọ́ nígbà tí àsọgbà ọ̀rọ̀ kan wáyé lórí ìṣàyẹ̀wò egbògi àjẹsára BCG fún ikọ́-àwúpẹ̀jẹ̀ ní Yúróòpù àti Australia láti mọ̀ bóyá yóò ṣiṣẹ́ ìwòsàn fún kòkòrò àìfojúrí kòrónà àkọ́kọ́ irú ẹ̀. Ní Australia, àyẹ̀wò ti ń lọ lórí àwọn oníṣẹ́ ìlera ẹgbẹ̀rún 4.
Ìṣesí àwọn oníṣẹ́ ìwádìí wọ̀nyí jẹ́ gbohùngbohùn ìṣẹ̀lẹ̀-àtẹ̀yìnwá ọlọ́jọ́ pípẹ́ tí ó ní ṣe pẹ̀lú ìdánwò àti fífọwọ́ọlá gbá ọmọ Adúláwọ̀ ní ojú, tí ó ṣe wí pé àwọn adarí Ilẹ̀-Adúláwọ̀ ti pàdí-àpò-pọ̀ pẹ̀lú àwọn iléeṣẹ́ apooògùntà — tí ó fi Yúróòpù tàbí ilẹ̀ Amẹ́ríkà ṣe ibùgbé — láti wá ṣe àyẹ̀wò ní ara àwọn tí kò rí já jẹ láwùjọ.
Lẹ́sẹ̀kẹsẹ̀ ni ìṣọ̀rọ̀sí àwọn oníṣẹ́ ìwádìí wọ̀nyí rí ìdálẹ́bi àti ìbínú àwọn ènìyàn, tí ó mú àpólà ọ̀rọ̀ kan, “Ọmọ ilẹ̀-Adúláwọ̀ kì í ṣe eku ẹmọ́.” gbajúmọ̀ lórí ẹ̀rọ-agbọ́rọ̀káyé.
Ìràwọ̀ agbábọ́ọ̀lù ọmọ orílẹ̀-èdè Ivory Coast Didier Drogba túwíìtì:

Kò ti ẹ̀ yẹ kí ọ̀rọ̀ yìí ó máa wáyé rárá. Ilẹ̀-Adúláwọ̀ kì í ṣe iyàrá àyẹ̀wò.
Mo fi àsìkò yìí kọ àwọn ọ̀rọ̀ irọ́, ẹ̀gàn àti ìrẹnisílẹ̀ wọ̀nyẹn.
Ẹ bá wa yọ Ilẹ̀-Adúláwọ̀ kúrò nínú àjàkálẹ̀ Covid 19 t'ó ń ràn ká lọ́wọ́lọ́wọ́ kí ó dín kù. pic.twitter.com/41GIpXaIYv
— Didier Drogba (@didierdrogba) Ọjọ́ 2, Oṣù Kẹrin, ọdún-un 2020
Nígbà tí ó di ọjọ́ 3, Oṣù Kẹrin, Oníṣègùn Mira ti ṣe ìtọrọ àforíjì fún àwọn ọ̀rọ̀ tí ó sọ, àmọ́ lẹ́yìn tí àwọn ẹgbẹ́ SOS Racisme kọ ẹ̀yìn sí i ni ó ṣe èyí. Òṣìṣẹ́ẹ oníṣègùn Locht, bákan náà, da àwọn ẹ̀hónú orí Twitter dànù gẹ́gẹ́ bí i “ìròyìn ẹlẹ́jẹ́,” nítorí wí pé àwọn ọ̀rọ̀ náà kò rí bí wọ́n ti ṣe ń sọ ọ́.
Ní àárín ọ̀sẹ̀ yẹn kan náà, onímọ̀ nípa àrùn àìfojúrí ọmọ orílẹ̀-èdè Congo Jean-Jacque Muyembe, tí ó ń léwájú nínú ìgbógunti àjàkálẹ̀ àrùn ibà ìdà ẹ̀jẹ̀ Ebola ní orílẹ̀-èdè Ìlú Ìjọba Àwaarawa Olómìnira Congo, filọ̀ wí pé DR Congo “ti ṣe tán láti kópa nínú irúfẹ́ ìdánwò egbògi tí yóò pa kòkòrò àìfojúrí kòrónà tí kò bá à wáyé lọ́jọ́ iwájú,” bí News 24 ti jábọ̀.
Muyembe, olórí ìgbìmọ̀ amúṣẹ́ṣe lórí àjàkáyé àrùn náà àti Iléeṣẹ́ ètò ìlera orílẹ̀-èdè náà, sọ níbi àpérò àwọn oníròyìn kan:

Wọ́n ti yàn wá láti ṣe àwọn àyẹ̀wò wọ̀nyí … Ìlú Ìṣọ̀kan Amẹ́ríkà tàbí Canada tàbí ní China ni a ó ti ṣe egbògi àjẹsára náà. Àwa ni ẹni ayàn fún iṣẹ́ àyẹ̀wò náà níbí.

Lẹ́ẹ̀kan sí i, àwọn ọ̀rọ̀ wọ̀nyí fa ìrúnú àwọn ọmọ Congo àti àwọn ọmọ orí ayélujára jákèjádò ilé ayé tí wọ́n dá Oníṣègùn Muyembe ní ẹ̀bí nítorí ó faramọ́ ìṣàyẹ̀wò egbògi ní DR Congo, níbi tí iye àwọn tí ó ti kó àrùn COVID-19 kò tí ì fi bẹ́ẹ̀ pọ̀.
Láàárín wákàtí díẹ̀, Oníṣègùn Muyembe yànnàná ọ̀rọ̀ọ rẹ̀ nínú àwòrán-àtohùn kan, tí ó fi ìdíi rẹ̀ múlẹ̀ wí pé ó di ìgbà tí wọ́n bá ti kọ́kọ́ yẹ iṣẹ́ egbògi náà wò ní US àti China ni yóò tó jẹ́ lílò ní DR Congo:

Ní àná ni Oníṣègùn Jean-Jacques Muyembe kéde wí pé DRC wà lára àwọn orílẹ̀-èdè tí a ó ti dán egbògi àjẹsára náà wò.
Ó ti wá ṣe àlàyé pé ‘egbògi àjẹsára yóò di lílò ní DRC lẹ́yìn tí ó bá ti jẹ́ lílò ní àwọn orílẹ̀-èdè bí i US àti China’ àti pé òun kò ní fi ọwọ́ sí i kí a lo àwọn ọmọ Congo bí i ‘ẹmọ́’ pic.twitter.com/EZ3TLoxs2A
— Samira Sawlani (@samirasawlani) Ọjọ́ 3, oṣù kẹrin, ọdún-un 2020
Ìṣẹ̀lẹ̀-àtẹ̀yìnwá tó burú jáì nípa ìdánwò egbògi ní Ilẹ̀-Adúláwọ̀
Ìdánwò egbògi ní Ilẹ̀-Adúláwọ̀ — tí ó sábà máa ń wáyé lábẹ́ ẹ̀tàn “ìfẹ́ẹ gbogboògbò” tí ó pọn dandan ní ojúnà àti wá ìwòsàn fún àrùn aṣekúpani bí i àrùn yírùnyírùn àti àrùn kògbóògùn HIV/AIDS — ti lu agogo ìtanijí ìwà-ọmọlúwàbí fún àìníye ọdún — pàápàá jù lọ lórí ìgbàṣẹ lọ́wọ́ àwọn ènìyàn kí wọn ó tó ṣe ìdánwò àti ìlànà ìṣètò ìlera onítúláàsì.
Àwọn iléeṣẹ́ tí ó jẹ́ asíwájú nínú ètò ìlera lágbàáyé bí i Àjọ Elétò Ìlera Àgbáyé, Àjọ Aṣàkóso Àrùn ti orílẹ̀-èdè Amẹ́ríkà àti Iléeṣẹ́ Ètò Ìlera Ìjọba Àpapọ̀ ni ó máa ń kó owó sílẹ̀ fún irú àwọn iṣẹ́ báyìí.
Ní orílẹ̀-èdè Zimbabwe, ní àárín àwọn ọdún tí ó ré kọjá kí a tó wọ Ẹgbàá ọdún, ó lé ní 17,000 àwọn obìnrin tí ó ní àrùn kògbóògùn ni ó ṣe ìdánwò láì fi àṣẹ fún àwọn elétò ìdánwò wí pé àwọn fi ọwọ́ si í kí wọn ó lo àwọn fún iṣẹ́ ìwádìí àyẹ̀wò egbògi-agbógunti ìtànká àrùn kògbóògùn AZT lágọ̀ọ́ ara tí CDC, WHO àti NIH kó owó lé lórí.
Bákan náà ẹ̀wẹ̀, àgbà ọ̀jẹ̀ iléeṣẹ́ apooògùntà Pfizer dán oògùn kan wò tí a pè ní Trovan ní ara àwọn èwe 200 ní Ìpínlẹ̀ Kano, orílẹ̀-èdè Nàìjíríà, nígbà tí àjàkálẹ̀ àrùn yírùnyírùn ṣẹ́ yọ. Ọ̀pọ̀lọpọ̀ ìdílé ni ó pe Pfizer ní ẹjọ́ lórí àìgbàṣẹ lọ́wọ́ àwọn kí wọn ó tó lo àwọn ọmọ àwọn fún ìdánwò.
Ìdánwò egbògi kì í ṣe èyí tí ó dá lórí ìṣẹ̀lẹ̀-àtẹ̀yìnwá nípa ti ẹlẹ́yàmẹyà àti ìfipámúnisìn nìkan — bákan náà ni ó ń ṣe okùnfàa ìṣòro àìfọkàn tán láàárín àwọn aṣojú ètò ìlera àti ará ìlú.
Patrick Malloy kọ sí inú àpilẹ̀kọ ajẹmákadá tí a pe àkọ́lée rẹ̀ ní, “Èròjà Iṣẹ́-ìwádìí àti Ìbókùúsọ̀rọ̀: Ìgbéyẹ̀wò ìrònú nípa ètò Ìṣèlú-tòun Ọrọ̀-ajé tí ó ní ṣe pẹ̀lú ìṣoògùn ìgbàlódé ní ayé ìfipámúnisìn ní Tanganyika” pé “Àti ìfipámúnisìn àti ìṣoògùn ìgbàlódé ní í jọ ń parapọ̀ ṣe, tí ìk-ín-ní ń kín ìlọsíwájú ìkejì lẹ́yìn.”
Láti ayée àmòdi sí ayé irú àwọn “àjàkálẹ̀-àrùn báwọ̀n-ọnnì”, àwọn aṣojú ìjọba ìfipámúnisìn sábà máa ń fi àwọn Ọmọ Adúláwọ̀ ṣe ohun èlò fún ìdánwò láì gba àṣẹ, Malloy kọ pé “…ẹ̀jẹ̀ Ọmọ Adúláwọ̀ ni ó dára jù lọ láti fi bọ́ iṣẹ́ ìwádìí egbògi ayé ìjọba amúnisìn.” Ó tẹ̀síwájú nínú ọ̀rọ̀ọ rẹ̀: 
Ní Tanganyika àti ní apá ibòmíràn ní Ilẹ̀-Adúláwọ̀, èyí túmọ̀ sí wí pé ní ìgbàkúùgbà ni àwọn amúnisìn leè ké sí àwọn tí wọ́n ń jẹ gàba lé lórí láti yànda àwọn pádi ẹ̀jẹ̀, tí ó dúró fún ẹ̀yà àbùdá ara wọn fún aṣojú ètò ìlera tí yóò jẹ́ lílò fún ìdánwò.
Àwọn ìṣẹ̀lẹ̀ báwọ̀nyí kò yàtọ̀ sí gbọ́yìí-sọ̀yìí ọ̀rọ̀ tí àwọn ènìyàn ń jẹ ní ẹnu ní Ìlà-oòrùn Ilẹ̀-Adúláwọ̀ nípa “àwọn ẹgbẹ́” tí ó ń ṣiṣẹ́ fún àwọn Òyìnbó tí iṣẹ́ẹ ti wọn kò ju kí wọn ó máa jí Ọmọ Adúláwọ̀ gbé lọ láti gba ẹ̀jẹ̀ tí wọn yóò fi ṣe oògùn kan bí òjíá tí a pè ní mumiani. Ọ̀rọ̀ ìperí ní èdèe Swahili àkàwé oògùn náà ni “amùjẹ̀” tàbí “agbẹ̀jẹ̀-fún-ìwòsàn” — tí ó ti di “ìmórí-ẹni-sábẹ̀” báyìí.
Ìṣẹ̀lẹ̀-àtẹ̀yìnwá tí ó burú jáì yìí ti gbin èso àìfọkàn tán nínú àwọn egbògi àjẹsára, ìṣàyẹ̀wò àti ìdán oògùn wò ní Ilẹ̀-Adúláwọ̀, tí ó sì ń farahàn nínú iṣẹ́ àwọn aṣojú ètò ìlera tí ó ń ṣiṣẹ́ papọ̀ pẹ̀lú ìjọba àti àwọn iléeṣẹ́ alooògùntà ní àgbáyé.
Ìdánwò oògùn àrùn yírùnyírùn ìgbàa nnì ní Kano, orílẹ̀-èdèe Nàìjíríà, gbin ọ̀pọ̀lọpọ̀ àìnígbágbọ̀ tí kò mú kí ìpolongo ìdánwò oògùn àrùn rọmọlápárọmọlẹ́sẹ̀ ó rinlẹ̀.  Àhesọ nípa egbògi àjẹsára agbógunti àrùn rọmọlápárọmọlẹ́sẹ̀ fọ́n ká sí ìgboro. Àwọn àhesọ ọ̀rọ̀ náà di pínpín ká bí ìròyìn tí ó ṣe atọ́nà ètò ìmúlò ìjọba agbègbè tí ó f'òfin de ìlòo egbògi àrùn rọmọlápárọmọlẹ́sẹ̀ ní orílẹ̀-èdèe Nàìjíríà ní ọdún-un 2003.
Ìmúláradá lẹ́yìn ‘orí fífọ́’ ìfipámúnisìn
Pẹ̀lú ohun tí a ti sọ, kí ni gbogbo ìwọ̀nyí yóò fà fún ìdánwò egbògi àrùn COVID-19 ní Ilẹ̀-Adúláwọ̀? Àwọn ènìyàn ní orí ayélujára àti ajìjàngbara gbogbo ló ti pẹnupọ̀ wí pé “àwọn Ọmọ Adúláwọ̀ kì í ṣe eku ẹmọ́ òyìnbó.”
Ọ̀gá àgbà Àjọ Ètò Ìlera Àgbáyé (WHO) Tedros Adhanom Ghebreyesus ti pe ìhùwàsí àwọn oníṣègùn méjèèjì náà sí “orí fífọ́” tí ó dá lórí “làákàyè ìfipámunisìn”, ó sì fi léde:
Kò leè jẹ́ Ilẹ̀ Adúláwọ̀ àti pé kì í ṣe Ilẹ̀ Adúláwọ̀ ni yóò jẹ́ ibi ìdánwò fún èyíkéyìí irúfẹ́ egbògi.
Síbẹ̀, ìbẹ̀rùbojo àti àìfọkàn tán ìdánwò egbògi ti mú kí dídá àwọn ẹni tí ó ti lùgbàdè àrùn àfòmọ́ kòkòrò àìfojúrí kòrónà mọ́ láwùjọ àti ìṣàyẹ̀wò ó nira fún àwọn òṣìṣẹ́ elétò ìlera.
Ní orílẹ̀-èdèe Côte d'Ivoire ní ọjọ́ 6, Oṣù kẹrin, àwọn afẹ̀hónúhàn ti iná bọ ibi àyẹ̀wò àrùn COVID-19 kan, ìdí tí wọ́n fi ṣe bẹ́ẹ̀ ni wí pé agbègbè tí èró pọ̀ sí ni wọ́n sọrí ibi àyẹ̀wò náà sí tí kò sì bójúmu. Iléeṣẹ́ BBC jábọ̀ wí pé, ìkọlù náà “mú ‘ni rántí ìhùwàsí àwọn ènìyàn ní àsìkò tí àrùn ibà Ebola ń jà rọ̀ìnrọ̀ìn ní Ìwọ̀-oòrùn àti Àárín gbùngbùn Ilẹ̀ Adúláwọ̀ níbí tí àwọn kan ti ya bo àwọn oníṣẹ́ ètò ìlera, pẹ̀lú ìmúfuradání wí pé wọn ń kó àrùn náà wọ àdúgbòo àwọn, bókànràn-an kí wọ́n fún àwọn ní ìtọ́jú tí ó lẹ́tikẹ.”
Jù bẹ́ẹ̀ lọ, nínú rògbòdìyàn àjàkálẹ̀-àrùn ibà Ebola ọdún-un 2018 ní DR Congo, àwọn àyẹ̀wòkan àyẹ̀wòkàn tí a ṣe ní ara àwọn ẹni tí ó ti lu gúdẹ àrùn Ebola “tí ó tẹ̀lé àlàkalẹ̀ ìwà-ọmọlúwàbí kan” — lábẹ́ ìtọ́nàa Oníṣègùn Muyembe àti ìjọba orílẹ̀-èdèe DR Congo — dóòlà ẹ̀mí àwọn ènìyàn níkẹyìn. Nígbà tí ó máa fi di Oṣù Kọkànlá ọdún-un 2019, tí a ti ṣe àyẹ̀wò fún ọmọ orílẹ̀ èdèe Congo tí ó ju ẹgbẹ̀rún lọ, a fi òǹtẹ̀ lu egbògi àjẹsára kan.
Ó yẹ kí WHO ó ṣe ìkéde wí pé àrùn ibà ìdà ẹ̀jẹ̀ Ebola kò sí ní DR Congo mọ́ ní ọjọ́ 12 Oṣù Kẹrin, ṣùgbọ́n lẹ́yìn 50 ọjọ́ tí kò sí ẹni tí ó lùgbàdìi àrùn yìí, ọmọkùnrin tí ọjọ́ oríi rẹ̀ jẹ́ ọdún 26 kó àrùn ibà ìdà ẹ̀jẹ̀ Ebola ó sì filẹ̀ ṣ'aṣọ bora ní ọjọ́ 10 Oṣù Kẹrin.
Ní báyìí, ní àfikún Ebola àti awuyewuye ọ̀rọ̀ ẹ̀tọ́ ọmọnìyàn tí ó ń m'ìgboro tìtì lọ́wọ́lọ́wọ́, orílẹ̀-èdèe DR Congo ní láti kọ ojú sí dídẹ́kun ìgbodikan àjàkálẹ̀-àrùn kòkòrò àìfojúrí kòrónà tí ó ń gbilẹ̀ bí ọ̀gẹ̀dẹ̀.
Àwọn ìgbésẹ̀ 62 tí ó ń gbèrò láti wá egbògi àjẹsára fún àrùn COVID-19 ló ń lọ lọ́wọ́. Àyẹ̀wò àti ìdánwò egbògi àjẹsára tí yóò ṣiṣẹ́ dé góńgó tí a gbé ṣe lọ́nà tí ó bá ìwà-ọmọlúwàbí mu máa ń gba àsìkò. Ǹjẹ́ àwọn iléeṣẹ́ apooògùntà ńlá yóò dìrọ̀ mọ́ àwọn òfin ìwà-ọmọlúwàbí ní Ilẹ̀-Adúláwọ̀ bí wọ́n ti ṣe ń ṣe bí wọ́n bá ń ṣe ìdánwò ní Ilẹ̀ òyìnbó?",https://yo.globalvoices.org/2020/04/12/711/,12 Igbe  2020
Àwọn òṣìṣẹ́ iléeṣẹ́ aṣẹ̀wùtà orílẹ̀-èdè Cambodia daṣẹ́sílẹ̀ látàrí àìsan owó ọ̀yà wọn lásìkò àjàkálẹ̀ COVID-19,"Àwọn òṣìṣẹ́ ní Iléeṣẹ́ Aṣọ Canteran (Cambodia) fi ẹ̀hónúhàn látàrí àìsan owó ọ̀yà ní ilé iṣẹ́ Phnom Penh lọ́jọ́ 25, oṣù kẹta, 2020. (VOD ni ó ní àwòrán)
Èyí ni àtúnkọ àròkọ láti ọwọ́ Saut Sok Prathna fún Ìròhìn VOD, iléeṣẹ́ oníròyìn òmìnira tí kò f'arakọ́ ìjọba ní Cambodia, tí Ohùn Àgbáyé sì tún un tẹ̀ jáde lábẹ́ àdéhùn àtúnpín-ìròyìn. Ògbufọ̀ láti àròkọ àtilẹ̀bá lórí VOD Khmer
Ó tó òṣìṣẹ́ ẹ̀wù 1,000 t'ó fi ẹ̀hónúhàn níta iléeṣẹ́ Phnom Penh lọ́jọ́ 25, oṣù kẹta, 2020, lẹ́yìn tí ẹni t'ó nílé iṣẹ́ náà kọ̀ jálẹ̀ láti san owó ọ̀yà wọn bí wọ́n ti ṣe máa ń gbà á, èyí tí iléeṣẹ́ náà fi yé wí pé nítorí àwọn òǹbárà kò sanwó ọjà lásìkò àjàkáyé àrùn COVID-19 t'ó ń jà rọinrọin ló fa sábàbí.
Àwọn òṣìṣẹ́ ilé ẹ̀rọ aṣaṣọ ti iléeṣẹ́ Canteran Apparel (Cambodia) fi ẹ̀hónúhàn lẹ́yìn tí iléeṣẹ́ náà kò san owó ọ̀yà wọn pé pérépéré fún ọ̀sẹ̀ méjì léraléra, òṣìṣẹ́ kan, Sann Sopha sọ fún VOD.
Ẹni tó ni ilé ẹ̀rọ aṣaṣọ náà fi àáké kọ́rí, kò ti ọwọ́ bọ ìwé àdéhùn ìlérí láti sanwó àjẹmọ́nú àwọn òṣìṣẹ́ ní ìbẹ̀rẹ̀ oṣù t'ó ń bọ̀, gẹ́gẹ́ bí àwọn òṣìṣẹ́ ti ṣe fẹ́, Sopha sọ.
Workers will continue their strike to force the company to respect the condition to pay workers regularly from today onward. Workers asked the company to make a written promise with them but the company did not dare to make a contract with us. The company just gave excuses for this and that.
Àwọn òṣìṣẹ́ yóò máa ṣe ìdaṣẹ́sílẹ̀ wọn lọ lójúná àti mú kí iléeṣẹ́ náà ó fi ọ̀wọ̀ òṣìṣẹ́ wọ àwọn òṣìṣẹ́ nípa sísan owó wọn láti òní lọ. Àwọn òṣìṣẹ́ wí fún iléeṣẹ́ náà kí ó ṣe àkọsílẹ̀ ìlérí tí ó ṣe fún àwọn àmọ́ iléeṣẹ́ náà kò ṣe àdéhùn kankan. Àwáwí oríṣìíríṣìí ni iléeṣẹ́ náà ń wí.
Sopha sọ wí pé ilé ẹ̀rọ aṣaṣọ náà kì í san owó àwọn òṣìṣẹ́ déédéé fún oṣù mẹ́rin. Ó sọ wí pé ọmọ orílẹ̀-èdè China ni ẹni t'ó ni iléeṣẹ́ náà, síbẹ̀ ìtòlẹ́sẹẹsẹ orúkọ ti àwọn Àjọ Ẹ̀wù Títà ní Cambodia ní i l'ákọsílẹ̀ wí pé ọmọ orílẹ̀-èdè Malaysia ní i ṣe. GMAC sọ wí pé, òṣìṣẹ́ 935 ni iléeṣẹ́ náà gbà síṣẹ́.
Kim Bou, olórí ẹ̀ka ìpínfúnni ní iléeṣẹ́ náà, sọ wí pé iléeṣẹ́ náà ti pàdánù àwọn oníbàárà rẹ̀ látàrí òjòjò tí ó ṣe ètò ọrọ̀-ajé àgbá-ńlá-ayé tí í ṣe arapa ìtànká àrùn COVID-19, òkùnrùn ibi ètò ìmísínú-ìmísóde tuntun tí ó kọ́kọ́ di mímọ̀ ní orílẹ̀-èdè China nínú oṣù kejìlá ọdún 2019.
Bou sọ wí pé Canteran ní ìdojúkọ owó nítorí náà ni kò fi lè sanwó òṣìṣẹ́ lásìkò, àmọ́ ó sọ wí pé iléeṣẹ́ náà ń wá gbogbo ọ̀nà tí yóò fi san owó oṣù àwọn òṣìṣẹ́.
The company faces difficulties with the market, and buyers have also delayed transferring their payments because of the Covid-19 issue. Our company tried very hard to find a solution for our workers. However much money we have, we will pay with that and the owner will keep paying till they get full wages.
Iléeṣẹ́ náà ń rí ìnira ní ọjà, àwọn òǹbárà náà di owó tí wọ́n jẹ iléeṣẹ́ mú, wọn kò fi ránṣẹ́ nítorí àrùn Covid-19. Iléeṣẹ́ wa gbìyànjú láti wá wọ̀rọ̀kọ̀ fi ṣ'àdá fún àwọn òṣìṣẹ́ wa. Síbẹ̀síbẹ̀ a ó fi iye owó tí a bá ní san owó tí a jẹ àwọn òṣìṣẹ́ títí ẹni tí ó nílé iṣẹ́ yóò fi san àwọn owó ọ̀yà náà tán pátápátá.
Arapa COVID-19 lórí ìdàgbàsókè owó tó wọlé sí orílẹ̀-èdè Cambodia lè ju ìdá 1 lọ ní dídárajùlọ àti nǹkan bí ìdá 3 owó orílẹ̀-èdè ní èyí tí ó láàfì jù lọ, bí àfiyéni tí Ilé-ìfowópamọ́sí Ìdàgbàsókè Asia gbé sóde ní ìbẹ̀rẹ̀ oṣù yìí. Ipa rẹ lè tó ìdá 4 owó tí ó wọlé sórílẹ̀-èdè ní ìgbà àbá-ìpìlẹ̀ tí àjàkálẹ̀ àrùn bá wáyé lórílẹ̀ èdè.
Iléeṣẹ́ Ètò Ìlera ti kéde wí pé ènìyàn 96 ló ti kó àrùn náà ní orílẹ̀-èdè náà láti inú oṣù kìníní (ní ìgbà tí ó di ọjọ́ 26 oṣù kẹta) ẹni 10 ti gba ìwòsàn lọ́wọ́ kòkòrò àìfojúrí náà.
Sopha sọ fún VOD wí pé àwọn òṣìṣẹ́ sọ wí pé nǹkan yóò nira fún wọn láti rówó ná lóòjọ́, fún àpẹẹrẹ owó ìyálégbé, ohun ìlò ilé, owó iléèwé àwọn ọmọ àti ẹ̀yáwó nílé-ìfowópamọ́sí bí agbanisíṣẹ́ kò bá sanwó ọ̀yà wọn pé, lásìkò t'ó tọ́.
Pav Sina, ààrẹ Ẹgbẹ́ Àpapọ̀ Ayédáadé Ìṣípòpadà àwọn Òṣìṣẹ́, sọ wípé iléeṣẹ́ náà ń tàpá s'ófin bí kò ṣe san owó ọ̀yà àwọn òṣìṣẹ́ pé.
Sina sọ pé kí Iléeṣẹ́ àwọn Òṣìṣẹ́ ó wá ọ̀nà àbáyọ ní kíákíá tí yóò ran àwọn òṣìṣẹ́ tí nǹkan ò dán mánrán fún lọ́wọ́.
We cannot let the employers give excuses to delay paying workers’ wages, because workers are in debt and they cannot make an excuse to delay their expenses. If [workers] cannot pay debts on the right date and time, they will be fined.
A kò leè jẹ́ kí àwọn agbanisíṣẹ́ ó wí àwáwí tí yóò fa ìfàsẹ́yìn fún owó ọ̀yà àwọn òṣìṣẹ́, nítorí àwọn òṣìṣẹ́ ti jẹ gbèsè, wọn kò sì gbọdọ̀ jáfara láti san owó wọn. Bí [àwọn òṣìṣẹ́] kò bá leè san igbèsè lọ́jọ́ tí ó yẹ lásìkò, wọn yóò san ìtanràn.
Pàbo ni gbogbo akitiyan láti bá Peng Phoeun, aṣojú olóyè ti Iléeṣẹ́ àwọn Òṣìṣẹ́ t'ó ń rí sí aáwọ̀ láàárín òṣìṣẹ́ ní gbólóhùn lásìkò àtẹ́jádé ìròyìn yìí jásí.",https://yo.globalvoices.org/2020/04/02/648/,2 Igbe  2020
