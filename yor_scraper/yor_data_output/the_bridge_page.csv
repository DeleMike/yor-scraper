title,content,link_to_resource,published_date
"Wọ́n pẹ̀gàn àwọn ọkùnrin aperawọnlóbìnrin, gẹ́gẹ́ bí i Wúńdíá Màríà lójú ayé rẹ̀","Àwòrán àpèjúwe láti ọwọ́ Global Voices
Ọjọ́ 7 oṣù Ọ̀pẹ, ọjọ́ àbẹ́là ní Colombia, ti dé. Ó jẹ́ ìsinmi pàtàkì tí ìtan ìmọ́lẹ̀ àbẹ́là yóò gba àwọn ilé àti pópónà kan láti ṣe àjọyọ̀ wúńdíá Màríà náà ṣáájú Kérésìmesì. Gbogbo ìdílé ní ó ń tẹ̀lé ìṣe yìí pẹ̀lú oúnjẹ́ àkànṣe kan, novena, tàbí gbígbàdúrà pẹ̀lú rosary. Wọ́n sọ fún ìyá mi pé à ń tan àwọn àbẹ́là náà láti tan iná sí ipa ọ̀nà Wúńdíá náà. Àwọn iná náà jẹ́ ìdánilójú, ìtọ́ni nínú òkùnkùn. A ti sọ fún ọmọkùnrin mi pé à ń tan àbẹ́là fún ìmoore àti fún ààbò ẹbí.
Mo jẹ́ ìyá tí ó ń tọ́ ọmọ rẹ̀. Kò sí pé ọlẹ̀ sọ nínú mi, ṣùgbọ́n fún èmi, ìyanu ni ó jẹ́ — nítorí ohun kan tí ó ṣe pàtàkì ni láti tọ́ ọmọ kì í ṣe kí á kàn pèsè ìwọ̀n àtọ̀.
Ní ọjọ́ 8 oṣù Ọ̀pẹ, mà á la iṣẹ́ abẹ kọjá, inú mi sì dùn púpọ̀ nípa èyí nítorí iṣẹ́ abẹ yìí yóò dín ìrora tí ó ti ara àwo ọ̀pá ẹ̀yìn mi kan tí ó yọ kù. Mo gbé ní Bogotá pẹ̀lú ìyá mi. Àti òhun àti èmi ni ó ní ìpèníjà ẹ̀yà ara gbígbé. A sọ̀rọ̀ bí ó ti ń ṣe àwọn àtùpà fún ọjọ́ àbẹ́là pàtàkì yẹn, tí à ń dúró kí àwọn olùtọ́jú aláìsàn wá sí ilé láti fún wọn ní òògùn kan. Bákan náà, mò ń rán àwọn ọmọ pẹ́pẹ́yẹ tí a kó òwú bọ̀ nínú, ọ̀kan fún ọmọkùnrin mi àti ọ̀kan fún mi.
Kódà láìsí àbẹ̀wò láti ọ̀dọ̀ ẹbí, à ń ní ìbàlẹ̀ ọkàn. Bí ó tilẹ̀ jẹ́ pé, mo ní ìbàjẹ́ ọkàn nígbà tí ẹni tí ó yẹ kí ó tẹ̀lé mi lọ ní ọjọ́ kejì fagilé ètò ní ìdákúrékú. Mo ní ìbàjẹ́-ọkàn láti ní àwọn mọ̀lẹ́bí tí mi ò lè pè láti darapọ̀ mọ́ mi, yálà nítorí pé wọn yóò bú mi ni o tàbí nítorí pé wọn ò kàn ní yọjú nítorí ìṣòwò tiwọn.
Ìyáàfin wa dá wà. Báwo ni yóò ṣe gbèrò àti jẹ́ ìyá láìsí ọkùnrin lẹ́gbẹ̀ẹ́ rẹ̀? Báwo ni yóò ti gbèrò ohun tí kò leè jẹ́? Kódà kí ó ní Ọmọ Ọlọ́run nínú ilé-ọmọ rẹ̀, kò leè jẹ́ ìyá.
Mo di ẹni àpatì. Báwo ni ó ṣe ṣẹlẹ̀ sí mi láti jẹ́ obìnrin? Àti pé bí mo bá jẹ́ obìnrin, báwo ni mo ṣe lè fi tọ́ ọmọ mi láìsí bàbá? Bí ó tilẹ̀ jẹ́ pé obìnrin ni mí mo sì ní ọmọ tèmi, mi ò jẹ́ nǹkankan.
Sí ọ̀pọ̀lọpọ̀ ènìyàn, mi ò le jẹ́ obìnrin n ò sì lè jẹ́ ìyá. Ní ọ̀pọ̀lọpọ̀ ọdún sẹ́yìn, mo kí gbogbo àgbáyé, mo ṣàfihàn ara mi mo sì sọ wí pé, “Ẹ ǹlẹ́ ó, èmi ni Lucia.” Àwọn ìbátan àti àwọn ọ̀rẹ́ tí o lè fọkàn tán dẹ́kun láti má a bá mi sọ̀rọ̀. Mi ò gbàdúrà, ṣùgbọ́n inú bí mi púpọ̀; mo sọ ọkàn mi nípa sísọ ìyẹn jáde. Nígbà tí mo ṣì lè gbé ara mi dáadáa, mà á tẹ̀lé ẹnikẹ́ni tí ó bá béèrè lọ́wọ́ mi láti ṣe bẹ́ẹ̀. Ó nira fún mi láti rò ó pé mo ti fìgbà kan jẹ́ olùtọ́jú ìyá mi; ní báyìí mo nílò ìtọ́jú, bákan náà. Wáyìí o, n ò le gbọ́kànlé àwọn ẹbí mi tí ẹ̀jẹ̀ so wá pọ̀ láti bá mi lọ.
Wẹ́rẹ́ wẹ́rẹ́, mò ń gba ara mi sílẹ̀ lọ́wọ́ àwọn ìmọ̀lára wọ̀nyí, kí n lè gbájú mọ́ ohun tí ó ṣe pàtàkì: láti lè lọ fún iṣẹ́ abẹ tí mo ti ń dúró láti ṣe fún oṣù mẹ́rin ó lé.
Ìṣẹ̀lẹ̀ náà ò bá burú jáì, gẹ́gẹ́ bí ó ti ṣe burú fún àwọn ọmọ ìyá mi obìnrin. Wọn kò ní àǹfààní sí ètò ìlera tàbí ètò ẹ̀kọ́, èyí tí ó mú ayé wọn túnbọ̀ kún fún ewu. Láì ní ẹ̀tọ́ sí àwọn ibi àwùjọ ní gbangba. Ó kéré tán 56 àwọn tí ìdánimọ̀ wọ́n jẹ́ ọkùnrin tàbí obìnrin ni wọ́n di pípa ní ọdún nìí ní Colombia, ní ojú pópó, pẹ̀lú ìwà ìkà, tí ẹnikẹ́ni kò sì bìkítà. Ní ìdàkejì, ètò eré ìdárayá àgbáyé kan wáyé ní orílẹ̀-èdè tí ó gbajúmọ̀ fún ìwà jàgídíjàgan sí àwọn ènìyàn tí ìdánimọ̀ wọn kò ṣe déédé pẹ̀lú àkọsílẹ̀ ti ìbí wọn.
Ìṣòrò mi kò le tó bẹ́ẹ̀, mo sì gbà pẹ̀lú ìyá mi láti kàn sí olùtọ́jú tí ó mọ̀. Bí ó tilẹ̀ jẹ́ pé kò leè wà níbẹ̀ nígbà tí mo wọlé fún iṣẹ́-abẹ, yóò lè gbé mi nígbà tí mo bá ṣe tán. Àwọn òṣìṣẹ́ ètò ìlera ti wá fún-un ní òògùn, ṣùgbọ́n wọ́n gún ọwọ́ rẹ̀ lábẹ́rẹ́ wọn kò sì rí iṣan kan. A kò sùn, a sì wa lójúran títí di ọjọ́ kejì.
Aago lu 4 àárọ̀ mo sì nílò láti gba ilé ìwòsàn lọ. Mo jáde láti lọ wọ ọkọ̀ akérò. Mi ò ní láti bẹ̀bẹ̀ fún ìjókòó, nítorí èrò péréte ni ó ń rìnrìn-àjò ní àkókò náà, ní ọjọ́ 8 oṣù Kejìlá, ọjọ́ ìsinmi lẹ́nu iṣẹ́. Mo gbìyànjú láti yẹra fún ìbẹ̀rù ìfojúọkùnrinwoni ní ilé ìwòsàn, bákan náà, ti ìwà àìbìkítà àti ìkanra. Kò wọ́pọ̀ mọ́; ní ìgbà mìíràn ó má a ń ṣẹlẹ̀, ní ìgbà mìíràn kì í ṣẹlẹ̀. Rárá, ní àkókò yìí kò ṣẹlẹ̀.
Báwo ni ó ṣe dára tó kí a rí mi gẹ́gẹ́ bí ẹni tí mo jẹ́, kì í ṣe bí mo ti ṣe ṣe ìdámọ̀ ara mi nìkan, àmọ́ gẹ́gẹ́ bí mo ti jẹ́, obìnrin ní tòótọ́, ní ti àbùdá ìbí bí Sanín, gẹ́gẹ́ bíi Rowling, tàbí ti obìnrin kóbìnrin mìíràn tí ìdánimọ̀ pé wón jẹ́ obìnrin kò ṣe déédé pẹ̀lú àkọsílẹ̀ ti ìbí wọn. Gẹ́gẹ́ bí obìnrin tí ó pé bí i ti wúńdíá aláìlábàwọ́n. Kò sí ohunkóhun láti pamọ́ nínú ara mi. Bí ó tilè jẹ mọ́ àbùdá ìbí, bákan náà ni ó rí fún oníṣègùn egungun tí yóò siṣẹ́ abẹ lára mi, tí ó sì tún ti jẹ́ onígbọ̀nwọ́ ńlá láti ṣe ìdámọ̀ pé ìṣe ipá tí ó jẹ mọ́ àbùdá ìbí níbi iṣẹ́ mi fi àwọn àtúbọ̀tán sílẹ̀ nínú ìlera mi.
Àwòrán oǹkọ̀wé, tí a gbàṣẹ láti lo.
Wọ́n jí mi láti ojú oorun tí òògùn kùn mí. Olùtọ́jú kan wí pé “mo fẹ́ kí o wọ aṣọ”; mo fèsì, “Wọṣọ.” Ó fèsì, “mo fẹ́ kí o wọ aṣọ rẹ.” Mi ò wo ojú rẹ̀ tí kò fanimọ́ra, mo ní ìgbénúwòye pé nítorí pé ó ń siṣẹ́ ní ọjọ́ ìsinmi lẹ́nu iṣẹ́ ni. Kò kàn mí mo sì yàn láti pa ìrántí ìtọ́jú tí ó dára tí mo rí gbà lọ́wọ́ àwọn dókítà àti àwọn nọ́ọ́sì yòókù mọ́, àwọn tí mo dúpẹ́ púpọ̀ lọ́wọ́ wọn. Àwọn nǹkan kọ̀ọ̀kan ti yí padà láti ọdún tí ó kọjá.
A fi ibẹ̀ sílẹ̀ pẹ̀lú nọ́ọ́sì náà a kò sì pẹ́ délé. Mo ṣàkíyèsí wí pé fọ́nrán tí ó wà ní ọrùn ọwọ́ mi fihàn pé ọjọ́ 7, oṣù Kejìlá ni a gbà mí wọ ilé ìwòsàn, dípò ọjọ́ 8 oṣù Kejìlá, tí mo la iṣẹ́-abẹ kọjá. Mà á fi pamọ́ fún ìtàn, ṣùgbọ́n ju gbogbo rẹ̀ lọ, fún ìrántí wí pé a fi tọ̀wọ̀ tọ̀wọ̀ fún mi ní ìtọ́jú, àti pé ìrora tí mò ń ní ń dín kù.
Obìnrin ni wúńdíá náà jẹ́. Ó gòkè re ọ̀run níbi tí a ti ṣe ìdámọ̀ rẹ̀ gẹ́gẹ́ bí i obìnrin àti ìyá. Èmi náà jẹ́ obìnrin gẹ́gẹ́ bíi Màríà wúńdíá náà.
Lórí tábìlì, ni àwọn àtùpà ìyá mi ti kò lò wà. Ní ọjọ́ 24 tàbí 31 oṣù Ọ̀pẹ, ó dájú pé a ó fi wọ́n fún àwọn tí ó bá wá bẹ̀ wá wò. Mà á tan àbẹ́là kan fún ìmoore ẹ̀mí àti fún ìtura àìlera mi àti ti ìyá mi.
Òmíràn, fún ọ̀kọ̀ọ̀kan àwọn ọmọbìnrin tí ìdánimọ̀ pé wọ́n jẹ́ obìnrin kò ṣe déédé pẹ̀lú àkọsílẹ̀ ti ìbí wọn tí ó ti pòórá ní ọdún nìí kí ayé nínú ìlú yìí àti orílẹ̀-èdè yìí o má ba à kún fún ìwà ipá sí wa.
Eyí tí ó kẹ́yìn, kí àwọn àbẹ́là wọ̀nyí ó ba tan ìmọ́lẹ̀ sí ipa ọ̀nà ọkàn àwọn tí ó kórira ìwàláàyè àwọn ọmọbìnrin tí ó ní ìrírí ìgbé-ayé tí ìdánimọ̀ pé wón jẹ́ obìnrin kò ṣe déédé pẹ̀lú àkọsílẹ̀ ti ìbí wọn, kì í ṣe ní ọjọ́ 7 oṣù Ọ̀pẹ nìkan o ṣùgbọ́n ní gbogbo ọjọ́ ìwàláàyè wa, nínú ètò ìlera àti níbi gbogbo.
Fún ọjọ́ tí, wúńdíá obìnrin tí ìdánimọ̀ pé ó jẹ́ obìnrin kò ṣe déédé pẹ̀lú àkọsílẹ̀ ti ìbí rẹ̀ àti ọmọkùnrin rẹ̀ yóò rìn láàárín àwọn àbẹ́là, láìsí ìbẹ̀rù ìkàn mọ́ àgbélébùú.",https://yo.globalvoices.org/2023/01/22/1038/,22 Ṣẹẹrẹ 2023
"Ó rọrùn, lẹ́ẹ̀kọ̀ọ̀kan, ó sì bani nínú jẹ́ — òṣùwọ̀n àwọn àjọ̀dún","Àwòrán láti ọwọ́ Maria Carrasco lórí Unsplash
Láti ọwọ́ Vaneisa Baksh
Orí Wired868 ni wọ́n ti kọ́kọ́ ṣe àtẹ̀jáde ìròyìn yìí, tí a sì ṣe àtúntẹ̀jáde rẹ̀ lórí Global Voices pẹ̀lú àṣẹ ìyọ̀ǹda láti ọwọ́ òǹkọ̀wé náà.
Nínú gbogbo àwọn àjọ̀dún inú ọdún wa— a sì ní ọ̀pọ̀lọpọ̀ — ọ̀kan ṣoṣo tí ó ní àmì jùlọ fún mi ni Ọjọ́ Àìsùn Ọdún Tuntun.
Kò ní ohun kan ṣe ju ìfojúsọ́nà àti ìrètí tí ó máa ń dé pẹ̀lú ìkéde ọdún tuntun lọ. Ìgbàgbọ́ tèmi ni pé wákàtí mẹ́rìnlélógún (24) ló wà láàárín àwọn ọjọ́ kọ̀ọ̀kan, bí a bá ṣe lò ó kù sí wa lọ́wọ́: bóyá kí a mú u bárajọ àti bu ẹwà kún un tàbí kí a fi àìdunnú ṣe ọdún náà.
Ilé-ayé ní ọ̀nà kan tí ó máa ń fi mú ìdàrúdàpọ̀ wá àti ohun àìròtẹ́lẹ̀, bí ojúmọ́ ti ń mọ́, tí alẹ́ sì ń lẹ́. Mo máa ń ní láti kó ara mi ní ìjánu níbi kí n máa ki àwọn màjèsí nílọ̀ pé ìsàmì àwọn àyájọ́ ọjọ́ ìbí tí ó jẹ́ ìṣẹ̀lẹ̀ pàtàkì — ọjọ́ orí ìbẹ̀rẹ̀ ọ̀gọ̀ṣọ́ 16, ọjọ́ ori ìbẹ̀rẹ̀ géndé 18, ọjọ́ orí ìnígboyà 21 — ò ní mú ìyípadà àràmàǹdà tí a ti ń rètí ti wà. Yóò kàn jẹ́ ohun ìbànújẹ́ ni.
Rárá, ohun tí mo ní pẹ̀lú Ọjọ́ Àìsùn Ọdún Tuntun wá láti ara ohun tí ọkàn mi máa ń fà sí ní ìgbà èwe mi, ìhùwà kan tí ó rọrùn tí ó fi yé mi pé àwọn idán àràmàndà lè ṣẹlẹ̀. Pẹ̀lú irú ẹ̀dá tí mo jẹ́, èrò méjì ọ̀tọ̀ọ̀tọ̀ tí ó tako ara wọn ni, ṣùgbọ́n ó wà bẹ́ẹ̀.
Nígbà tí a wà ní èwe — pẹ̀lú àwọn ọmọ ìbátan mi a jẹ́ ìdílé ńlá kan — tí à ń gbé ní ojú pópónà tí mo ṣì ń pè ní ilé, ó jẹ́ àṣà láti kí ọ̀gànjọ́ òru ní ìkóríta kan. Mi o tilẹ̀ rántí ohun tí a máa ń ṣe ṣáájú, ṣùgbọ́n mo ṣì ń ní ìmọ̀lára ìdùnnú náà káàkiri bí àkókò náà ṣe ń súnmọ́.
Ní bí ìṣẹ́jú mẹ́wàá (10) sí mẹ́ẹ̀ẹ́dógún (15) bíi nnkan sí àkókò náà, ìrúsókè ariwo yóò ti máa bẹ̀rẹ̀ ní gbogbo àyíká. Àwọn ẹbí bàbá mi lóbìnrin àti àwọn ọmọ wọn yóò kọjá (n ò rántí bóyá àwọn ẹbí bàbá mi lọ́kùnrin gẹ́gẹ́ bí akópa) tí gbogbo wa yóò sì jọ kọ́wọ̀ọ́ rìn lọ sí ìkangun òpópónà náà.
Ní òdodo, ó lè máà jẹ́ ìkóríta, torí pé ilé-iṣẹ́ bisikí Bermudez ló la òpópónà Hollis, tí ilé-iṣẹ́ rẹ̀ wà ní ìtòsí òpin òpópónà náà, tí ó já papọ̀ sí i — tí ó mú u di oríta mẹ́ta ju ti ọ̀nà tí ó pàdé lọ.
Ó wúlò fún wa lóòótọ́, fún gbogbo ènìyàn àdúgbò wa. Ní èyí tí ó fojú hàn gedegbe, dídúró sí irúfẹ́ ibi olóore bẹ́ẹ̀ ní ọjọ́ tó kẹ́yìn ọdún ní ọ̀gànjọ́, túmọ̀ sí wí pé àwọn ìfẹ́ ọ̀kan yóò wá sí ìmúṣẹ. Ni a bá rìn gba àyíká Bermudez lọ, a sì darapọ̀ mọ́ àwọn aládùúgbò wa tayọ̀tayọ̀ bí ìgbà tí onitẹ́tẹ́ bá rí tẹ́tẹ́ jẹ. A óò sì dúró síbẹ̀, pẹ̀lú inú dídùn àti ìtàkùrọ̀sọ dídùn, tí a sì ń retí kí ago méjìlá òru ó lù.
Ẹnìkan yóò bẹ̀rẹ̀ kíkà-sẹ́yìn ọwọ́ ago, àwa yòókù á sì parapọ̀. Kò sí orin, kò sí iná ajóbùlàbùlà ìsààmì ayẹyẹ, kò sí nǹkankan bí kò ṣe àwọn ènìyàn àdúgbò tí ó kórajọ pẹ̀lú inú kan.
Ní àkókò náà, mà á di ojú mi pa tí n ó sì tọrọ àwọn ohun tí mo bá fẹ́, lẹ́yìn náà, ìṣẹ́jú bíi mẹ́wàá (10) yóò wà fún ìtàkùrọ̀sọ, títí di ìgbà tí ọ̀rọ̀ lórí afẹ́fẹ́ tútù Kérésìmesì yóò fi bẹ̀rẹ̀— òtútù rẹ̀ — ni yóò rán àwọn òbí létí wí pé àwọn ọmọdé níl áti kúrò nínú ìrì náà.
Ní a óò bá kọrí sílé, ìrìn inú dídùn yóò wá di ìrìn-in fífà-kùnnù. Ìrìn kan náà tí ó máa ń gúnni tí ó sì máa ń jó wa ní àtẹ́lẹ́ ẹsẹ̀ ní àwọn ìgbà iṣẹ́ jíjẹ́ àti àwọn ìgbà eré, ni ó wá di ohun tí ń gbé díẹ̀díẹ̀ lábẹ́ ìmọ́lẹ̀ òṣùpá àti àwọn ìràwọ̀ tí ó ń kọ mọ̀nàmọ̀nà tí ó ń mú òjìji ọlọ́lá hàn.
Ǹjẹ́ ẹsẹ̀ lásán láì wọ bàtà ni a máa ń wà ní àkókò yìí? N kò lè rántí. Ìrántí mi ò kọjá èrò wíwà ohun ìyanu kan láàárín àbọ̀ wákàtí kan yẹn: Ọgbọ́n (30) ìṣẹ́jú idán gbankọgbì.
A lè jẹun, a sì lè máà jẹun ní irú àkókò náà, ṣùgbọ́n mo kíyèsí pé ní ohun tí kò mọ́ni lára bíi àìwò títí di òru, a ò bá ti lọ sùn. Bí ti tèmi, oúnjẹ náà tilẹ̀ lè jẹ́ ẹ̀wà funfun àti irẹsì, kò sí lára àwọn oúnjẹ ààyò mi, oúnjẹ alẹ́ àtètèjẹ ò bá jẹ́ adìẹ yíyan tí a kó àwọn oríṣiríṣi nǹkan sínú rẹ̀ àti búrẹ́dì tí mo fẹ́ràn jù.
Gbogbo rẹ̀ pin bí a tí a kó kúrò nígbà tí mo ṣì wà ní ọmọdé, ṣùgbọ́n ìrántí àwọn ìṣẹ̀lẹ̀ náà ò fi ìgbà kan kúrò.
Títí di ìsinsìyí, N kò tíì ṣe wádìí ìjìnlẹ̀ nípa ìdí tí mo fi fẹ́ràn alẹ́ Ọjọ́ Àìsùn Ọdún Tuntun, bí mo bá tún wò ó, mo lérò wí pé èyí ni ó ba gbogbo ìrírí àgbà mi nípa àjọyọ̀ náà jẹ́. Èrò aṣiwèrè ni láti gbé òṣùwọ̀n pàtàkì lórí àsìkò kan. Kì í ṣe ohun tí ó ṣe é gbéró.
Kì í ṣe pé gbogbo àwọn àjọyọ̀ yòókù náà ò ní àmì, ọ̀kan àbí méjì nínú wọn ti jẹ́ mánigbàgbé, ṣùgbọ́n kì í ṣe nítorí àjọyọ̀ náà. Bákan náà ni wọn yóò ṣe rí bí ó bá jẹ́ alẹ́ ọjọ́ mìíràn. Síbẹ̀, kò sí ohun tí ó ṣe é fi wé ìdùnnú àìmọ̀kan ìgbà èwe àti òmìnira ojú inú.
Àti wí pé kí ni pàtàkì rẹ̀? Àwọn ará àdúgbò ni wọ́n parapọ̀ nínú ìfẹ́ àti ìrẹ́pọ̀. Ní irú agbègbè oníṣẹ́ bí-o-jí-o-jí-mi bẹ́ẹ̀, kò sí àpéjọ ní ilé ẹnìkankan. A ò wọ àwọn ilé. Wọn á rán mi láti lọ pín erè-oko láti inú ọgbà bàbá baba mi, n ó dúró ní ẹnu ọ̀nà ìta pẹ̀lú àwo tó kún fún èyíkéyìí ohun ọ̀gbìn tí ó bá wà níta lásìkò náà, tí n ó sì máa dúró kí wọ́n wá kó gbogbo tí ń bẹ nínú rẹ̀ tán, tí n ó sì dá agbada padà.
Èrò nípa ọtí líle funfun dídan (ṣànpéénì), iná iná ajóbùlàbùlà ìsààmì ayẹyẹ Kérésì, fìlà ayẹyẹ àti àwọn aṣọ títàn winiwini ò sí ní àdúgbò wa rí.
Ṣùgbọ́n fún èmi, ó dúró fún àkókò kan tí ó jẹ́ ìgbà, ojúlówó, tí ó rọrùn, Mo lérò pé kò rí bákan náà fún ọ̀pọ̀. Mi ò mọ̀ pé tálákà ni wá — kódà di àsìkò yìí, mi ò rí i bí àsìkò ìdènà-ohun. Gbogbo wa wọ ṣòkòtò kakí kan náà. Ṣùgbọ́n mo ti gbọ́ tí àwọn ènìyàn ti sọ rí wí pé bí àwọn ti ń dàgbà àwọn fẹ́ gbé àwọn ìrántí wọ̀nyẹn tì, kí àwọn fi gbogbo ìlekoko tí àwọn kojú sí oko-ìgbàgbé.
Bóyá ìyẹn ló bí àwọn ayẹyẹ afẹfẹyẹ̀yẹ̀ àti ariwo láti ri ìdákẹ́jẹ́jẹ́ àwọn alẹ́ tálákà bomi, tí àìdára sì kọjá ojú mi tí mo là kalẹ̀.
A kú ọdún tuntun!",https://yo.globalvoices.org/2023/01/15/1135/,15 Ṣẹẹrẹ 2023
Ìrìn-àjò: Ìpẹ̀kun eré-ìdárayá fún Ọmọ-adúláwọ̀,"Àwòràn olójìjì láti ọwọ́ọ Natasha Sinegina (CC BY-SA 4.0). Àwòrán ojú-ewé ìwé ìrìnnà látọwọ́ọ Jon Evans (CC BY 2.0). Àtúntò àwòrán-an látọwọ́ọ Georgia Popplewell.
Ní ọdún-un 2019, a kò fún Tèmítáyọ̀ Ọlọ́finlúà, òǹkọ̀wé àti ọ̀mọ̀wé ọmọbíbí orílẹ̀-èdèe Nàìjíríà, ní ìwé ìrìnnà láti lọ sí Àpérò Lórí Ẹ̀kọ́ Ilẹ̀ Adúláwọ̀ ní Éróòpù tí ó wáyé ní Edinburgh, UK. Ìgbìmọ̀ Àgbà Sórílẹ̀-èdè Britain ní Nàìjíríà sọ wípé àwọn kò “sí àrídájú” tí ó tẹ̀ àwọn lọ́rùn wípé Ọlọ́finlúà yóò fi UK sílẹ̀ lẹ́yìn tí ètó bá parí.

The truth is: I am tired.
— Temitayo Olofinlua (@Tayowrites1) May 29, 2019
Òtítọ́ ni pé: Ó ti sú mi.
Ilé-iṣẹ́ UK Nílé pe àìfúni ní ìwé ìrìnnà náà padà. Ọlọ́finlúà lọ, ó bọ̀ padà sí Nàìjíríà, kò b'ọmọ jẹ́.
Àwọn mìíràn kò rí àǹfààní báyìí. Nínúu oṣùu Igbe ọdún-un 2019, àwọn aláṣẹ ìwé ìrìnnà UK kò jẹ́ kí ọmọ adúláwọ̀ 24 nínúu àwọn onímọ̀ ìjìnlẹ̀ 25 tí ó ń ṣiṣẹ́ lóríi àrùn àkóràn ó darapọ̀ mọ́ àwọn akẹgbẹ́ẹ wọn níbi àpérò London School of Economics Africa Summit. Àwọn onímọ̀ tí wọ́n lakakì tí wọ́n sì ní ìmọ̀ pípé láti kojúu àrùn tí ó ń bá ilẹ̀ adúláwọ̀ fínra, kò rí ìwé ìrìnnà tí yóò mú wọn kópa nínúu àpérò nípa “ìpèníjà ìpọnmisílẹ̀-de-oǹgbẹ àjàkálẹ̀ àrùn” gbà.

The LSE will be holding its next Africa summit not in London but in Belgium due to the ease of securing visas for Africans there, and because so many African invitees now refuse to go through the humiliating British visa application process. https://t.co/Q3WfiHS7Ja
— Mũthoni Mũrĩu (@jmmuriu) July 18, 2019
Ètò àpérò LSE Ilẹ̀ adúláwọ̀ kò ní wáyé ní London àmọ́ yóò wáyé ní Belgium nítorí ó rọrun fún Ọmọ-adúláwọ̀ láti rí ìwé ìrìnnà gbà wọ̀lú, àti nítorí pé ọ̀pọ̀ Ọmọ-adúláwọ̀ kò fẹ́ẹ́ ṣe wàhálà asán láti ṣe ìbéèrè fún ìwé ìrìnnà. https://t.co/Q3WfiHS7Ja
‘O kò ní padà!’
Kékeré nìkan kọ́ ni ìdójútì tí àìfàyègba Ọmọ-adúláwọ̀ láti wọ àwọn illú kan ń mú dání — bẹ́ẹ̀ náà ni ó ń tọ́ka sí ìgbékalẹ̀ ẹlẹ́yàmẹyà tí ó ń ṣe àtillẹ́yìn fún ìgbàgbọ́ wípé àwọn akọ́ṣẹ́mọṣẹ Ọmọ-adúláwọ̀ àti alátinúdá ò ṣe é fi ọkàn tàn lọ títí ni ti ìbọ̀wọ̀ fún òfín dé.
Abala13 ti Ìkéde Káríayé Fún È̩Tó̩ O̩mo̩nìyàn wípé “E̩nì kọ̀ọ̀kan ló ní ẹ̀tọ́ láti kúrò lórìlẹ̀‐èdè yòówù kó jẹ́, tó fi mọ́ orílẹ̀‐èdè tirẹ̀, kí ó sì tún padà sí orílẹ̀‐èdè tirẹ̀ nígbà tó bá wù ú.” Òtítọ́ ibẹ̀, síbẹ̀síbẹ̀, bí kò bá sí ìwé-àṣẹ-ọmọìlú-fún-ìrìnnà àti ìwé ìrìnnà tí ó wúlò, kò rọrùn láti lò. Ìrọ̀rùn ni ìbéèrè fún ìwé ìrìnnà ní àwọn orílẹ̀-èdè kan, kò sì rí bẹ́ẹ̀ ní orílẹ̀-èdè mìíràn. Ní oríi 2019 Henley Passport Index, Japan àti Singapore ni orílẹ̀-èdè tí ó rọrùn fún jù lọ láti ríwèé gbà wọ̀lú oríṣìíríṣi, nígbàtí Angola, Egypt àti Haiti wà ní ìsàlẹ̀.

Kà síwájú sí i: ‘Kò Sí Àpòpọ̀ Ìwé Ìrìnnà': Àwọn ìràwọ̀ olórin orílẹ̀-èdè Tanzania ò rí ìwé ìrìnnà wọ àjọ̀dún orin ní US  

Òǹkọ̀wée ọmọbíbíi Kenya Ciku Kimeria ṣe àlàyé gbígbé láìsí iyì “ẹ̀tọ́ sí ìwé-ẹ̀rí-ọmọìlú-fún-ìrìnnà”. Obìnrin náà sọ wípé ìwé ìrìnnà nìkan kò gbé ènìyàn wọ orílẹ̀-èdè mìíràn nítorí pé “o ní láti dáhùn àwọn ìbéèrè bíi, ‘Kí ló wa síbí wá ṣe?” tí àwọn òṣìṣẹ́ ibodè yóò béèrè, bí èsì ìbéèrè kò bá tẹ́ wọn lọ́rùn, arìnrìn-àjó lè bá ara rẹ̀ ní ẹnu ìloro àlọ.

We need to address this visa injustice. It’s time we talked about #visareciprocity. If you apply these rules to Ugandans going abroad. Same rules should apply to foreigners visiting Uganda. Enough is enough. And Africa, it’s time to drop the visa requirements to visit each other pic.twitter.com/aiX0tsALSe
— TMS Ruge (@tmsruge) July 11, 2019
A ní láti wá nǹkan ṣe sí ti ìwé ìrìnnà ìwọ̀lú yìí. Àsìkó ti tó láti sọ̀rọ̀ nípa bù fún mi kí n bù fún ọ #visareciprocity. Bí o bá lo òfin yìí fún àwọn ọmọbíbí orílẹ̀-èdè Uganda ti ó ń ṣe ìrìnàjò lọ sí òkè òkun. Ó yẹ ki òfin yìí ó de àjòjì tí ó fẹ wọ Uganda náà. Ó ti tó gẹ́. Ilẹ̀-Adúláwọ̀, àsìkó ti tó fún wa láti gbé àwọn ohun tí a máa ń béèrè bí a bá fẹ gba ìwé ìrìnnà ìwọ̀lú ara wa tì pic.twitter.com/aiX0tsALSe
Fún àwọn Ọmọ-adúláwọ̀ tí ó fẹ́ ṣe ìrìnàjò jáde lọ sí orílẹ̀-èdè tí kìí ṣe ti adúláwọ̀, ìbéèrè fún ìwé ìrìnnà ìwọ̀lú máa ń dà bíi ṣíṣe ẹbọ fún òòṣà tí ebi ń pa. Adéṣínà Ayẹni (Ọmọ Yoòbá), alákòóso Ohùn Àgbáyé ní èdèe Yorùbá, sọ ìríríi rẹ̀ nígbà tí ó ṣe ìbéèrè fún ìwé ìrìnnà ìwọ̀lúu Lisbon, Portugal, fún àpéròo àwọn alátinúdá 2019 Creative Commons Summit:
It was the greatest news of my life when I received a mail to deliver a keynote address at the 2019 CC Summit in Lisbon. . . . On April 18, 2019, some days to my birthday, I submitted my visa application to attend the Lisbon summit at the VFS Global office in Lekki, Lagos. The summit was slated for May 9-11, 2019, but visa processing takes a minimum 15 days.
On the day I was to depart for Portugal, I still [hadn’t] received my passport. . . . 11 days after the summit elapsed, I received a text from the VFS for collection of my passport. My people say, inú dídùn l’ó ń mú orí yá (you cannot be at your best when sad). It is one thing that I was not given a visa to attend the summit, another is that the huge scholarship grant to attend the summit went down the drain, wasted. I am miserable because I have not been able to refund the scholarship due to the Central Bank of Nigeria’s policy on wire transfers. It is excruciatingly painful that my right to associate as a free citizen of the global village was violated. I was stripped of my voice!
Ìdùnnù ǹlá gba ọkàn-an mi nígbà tí mo gba ìròyìn tẹl mí lọ́wọ́ wípé n ó máa sọ̀rọ̀ àkórí ètò níbi Àpérò CC ọdún-un 2019 ní Lisbon. . . . Lọ́jọ́ 18 oṣù Igbe, 2019, ọjọ́ díẹ̀ sí àyájọ́ ọjọ́ ìbíì mi, mo kó àwọn ohun tí wọn béèrè fún ìwé ìrìnnà láti wọ̀lúu Lisbon ki n ba kópa nínúu àpérò náà sílẹ̀ ní ilé-iṣẹ́ẹ VFS Global ní ìdádò Lekki, ní Èkó. Ọjọ́ 9 sí 11 ọdún-un 2019 ni àpérò náà ṣùgbọ́n ọjọ́ márùnúndínlógún ni yó gbà fún ìwé ìrìnnà láti jáde fún gbígbà. 
Lọ́jọ́ tí ó yẹ kí n kúrò nílé fún Portugal, n kòì tí ì rí ìwé-ẹ̀rí-ọmọìlú-fún-ìrìnnà mi gbà padà. . . . ọjọ́ mọ́kànlá lẹ́yìn tí àpérò ti di àfìsẹ́yìn ti eégún aláré ń fiṣọ, mo gba iṣẹ́-ìjẹ́ kí n wá gba ìwé-ẹ̀rí-ọmọìlú-fún-ìrìnnà mi ní VFS. Awọn àgbá bọ̀, inú dídùn l’ó ń mú orí yá. Ìṣòro kan ni ti àìrí ìwé ìrìnnà gbà, òmíràn ni ti owó ìrìnàjò ọ̀fẹ́ gọbọi tí ó wọlẹ̀ nítori n kò le è lọ si àpérò. Ìbànújẹ́ gba ọkàn mi poo látàríi àlàálẹ̀ Ilé-Ìfowópamọ́ Àgbà orílẹ̀-èdè Nàìjíríà tí kò mú ìfowó ránṣẹ́ sí òkè òkun rọrùn; n kò le è dá owó ìrìnàjò ọ̀fẹ́ tí ó pọn dandan láti dá padà padà fún àwọn tí ó ni owó. Ó dùn mí wọ akínyẹmí ara wípé wọ́n gbẹ́sẹ̀ lé ẹ̀tọ́ọ mi gẹ́gẹ́ bí olómìnira láti darapọ̀ mọ́ àwọn akẹgbẹ́ẹ̀ mi. Wọ́n pa ohùn mọ́ mi lẹ́nu! 
Ìṣòro: Fún àwọn Ọmọ-adúláwọ̀ tí ó ń ṣe ìrìnàjò nínúu Ilẹ̀-adúláwọ̀ 
Ó ṣòro fún ọmọ-adúláwọ̀ láti ṣe ìrìnàjò jáde kúrò ní Ilẹ̀-adúláwọ̀ — ṣùgbọ́n bẹ́ẹ̀ náà ni ó nira láti ṣe ìrìnàjò nílẹ̀ náà. Àwọn ọmọ onílùú àìmọye orílẹ̀-èdè tí ó wà ní Àríwá àgbáńlá ayé lè ṣe ìrìnàjò lọ sí ọ̀pọ̀ orílẹ̀-èdè ní ilẹ̀-adúláwọ̀  láì ní ìwé ìrìnnà, tàbí pẹ̀lú hìhámọ́ tí ò tó nǹkan, àmọ́ ọ̀pọ̀lọpọ̀ Ọmọ-adúláwọ̀ ni ó nílòo ìwé ìrìnnà ìwọ̀lú láti ṣe ìrìnàjò sí ìdajì àwọn orílẹ̀-èdè tí ó kù.
Aládàásí Ohùn Àgbáyé ọmọbíbí orílẹ̀-èdè Nàìjíríà Rosemary Àjàyí ṣe àpèjúwe “ìlàkàkà àwọn ọmọ-adúláwọ̀ tí ó ń ṣe ìrìnàjò ní àárín ilẹ̀-adúláwọ̀”:
I am happy that we, and many others, are highlighting the challenges Africans face getting Western visas. This doesn't annoy me as much as the struggles of Africans travelling within Africa. At RightsCon in Tunis, and GlobalFact in Cape Town, I took the time to ask Africans if they had needed visas. Just this weekend, I learnt of a Nigerian journalist who was unable to attend GlobalFact because he didn't have a visa. Let's not talk about how most of the African delegates at RightsCon had to fly out of Africa first, in order to get to Tunis. Last month, I met an East African journalist applying for a visa to Nigeria. He was asked to supply the driver's license of the professional driver picking him up from the airport!
Inúu mi dùn nítotí wípé à ń gbé ọ̀ràn ohun tí ojú àwọn ọmọ-adúláwọ̀ máa ń rí ní wọ́n bá béèrè fún ìwé ìrìnnà wọ Orílẹ̀-èdè òyìnbó àti ohun ti ó tan mọ́ ọn yè wò. Èyí kò gbé mi lọ́kàn bíi ti ìlàkàkà àwọn ọmọ-adúláwọ̀ tí ó ń ṣe ìrìnàjò nínúu ilẹ̀-adúláwọ̀. Ní RightsCon tí ó wáyé ní Tunis, àti GlobalFact tí ó wáyé ní Cape Town, mo bi àwọn Ọmọ-adúláwọ̀ bóyá wọ́n ti nílòo ìwé ìrìnnà. Ní ọjọ́ ìsinmi tí a wà yìí, mo gbọ́ wípé oníṣẹ́-ìròyìn ọmọ Nàìjíríà kan kò le è wà níbí GlobalFact nítorí wípé kò ní ìwé ìrìnnà. Kí a máà sọ ti àwọn ọmọ-adúláwọ̀ tí ó fò kúrò nílẹ̀-adúláwọ̀ kí wọn ó tó lè wọ Tunis. Ní oṣù ti ó kojá, mo ṣe alábàápàdé oníṣẹ́-ìròyìn tí ó wá láti Ìlà-oòrùn Ilẹ̀-adúláwọ̀ tí ó ń ṣe ìbéèrè fún ìwé ìrìnnà wọ Nàìjíríà. Wọ́n ní kí ó pèsèe ìwé-ẹ̀rí ìwákọ̀ọ ti akọ́ṣẹ́mọṣẹ́ awakọ̀ tí yóò wá gbé e bí ó bá balẹ̀ ní pápá-ọkọ̀-òfuurufú!
Bí Rosemary ti sọ, ìrìnàjò nínúu ilẹ̀-adúláwọ̀ máa ń gba ṣíṣèrìnàjò kúrò ní ilẹ̀-adúláwọ̀ kí aṣèrìnàjò ó tó le è dé ibi tí ó ń lọ ní àárín Ilẹ̀-adúláwọ̀. 
Ní ibi àpérò òṣìṣẹ́ ọkọ̀-òfuurufú agbègbè tí Àjọ Ìgbókègbódò Ọkọ̀-òfuurufú Àgbáyé (IATA) gbé kalẹ̀ tí ó wáyé ní Accra nínúu oṣù Òkúdù, Igbákejì Ààrẹ Orílẹ̀-èdèe Ghana, Oníṣègùn Mahamudu Bawumia pohùnréré-ẹkún látàríi wípé “ó yẹ oníṣòwò láti Freetown [Sierra Leone], fún àpẹẹrẹ, láti ṣe ìrìnàjò fún ọjọ́ méjì gbáko láti lọ sí Banjul (nípasẹ̀ẹ orílẹ̀-èdè kẹ́ta) fún ìrìnàjò tí kò ju wákàtí kan lọ.“
Ìpòyì lórí òfuurufú náà gbọ́mọ pọn pẹ̀lú owó kanangú fífò lókè láàárín Ilẹ̀-adúláwọ̀.

I wanted to go to cote d’ivore last week, checked wakanow , the cheapest flight was 380k. Lagos to New York is 360k. https://t.co/ObJ5HfLFIF
— ❤️ (@TounBash) September 17, 2018

Mo fẹ́ lọ sí cote d’ivore lọ́sẹ̀ tó kọjá, mo yẹ wakanow wò, owóo fífò lókè nínúu ọkọ̀-òfuurufú tí ó wálẹ̀ tí ó ṣe é f'ewé mọ́ jẹ́ 380, 000. Èkó sí New York jẹ́ 360, 000. https://t.co/ObJ5HfLFIF

Ǹjẹ́ òtítọ́ ni wípé ó ṣeéṣe kí Ọmọ-adúláwọ̀ ó máà padà wálé? 

Iṣẹ́ ìdóòlà-ẹ̀mí ní oríi omi Erékùsù Canary ní 2006. Àwòrán láti ọwọ́ọ Noborder Network. (CC BY 2.0)Ni àárín-n ọdún-un 2010-2017, àwọn aṣípòkiri láti àwọn orílẹ̀-èdè tí ó wà lábẹ́ Ìlú Gúúsù Aṣálẹ̀ Sahara ni ó ṣepò tí ó tẹ̀lé Syria gẹ́gẹ́ bí ìlú tí ó ní ènìyàn tó pọ̀ jù nínú àwọn aṣípòkiri lágbàáyé. Ọ̀pọ̀lọpọ̀ Ọmọ-adúláwọ̀ ń sá kúrò nílùú nítorí ebi àti rògbòdìyàn, láti wábi forípamọ́síeek, didi ogúnlémidébí tàbí didi agbélùú ní Àréwá Amẹ́ríkà tàbí ní Éróòpù. Àbájáde Ìwádìí Pew ọdún-un 2018 sọ wípé iye àwọn aṣípòkiri  láti Ìlú Gúúsù Aṣálẹ̀ Sahara “ti fi ìdá 50 lọ sókè  tàbí jù bẹ́ẹ̀ lọ ní àárín-in ọdún-un 2010 àti 2017, ju gbogbo rẹ̀ lọ wọn ju ìdá 17 lọ káríayé ní àsìkò kan náà.”
Awọn ọmọ-adúláwọ̀ tí ó wá láti Ìlú Gúúsù Aṣálẹ̀ Sahara náà ń ṣí kiri orílẹ̀-èdè jákèjádò àgbáyé. Ní ọdún-un 2014, ó tó aṣíkiri 170,000 tí ò ní ìwé-àṣẹ lábẹ́ òfin ni ó ń wọ ọkọ̀ gba orí òkun Mediterranean lọ sí orílẹ̀-èdè Italy. Ọ̀gọ̀rọ̀ ló wá láti àwọn Ìlú Gúúsù Aṣálẹ̀ Sahara. Ní oṣù Ọ̀pẹ ọdún-un 2018, Ọlọ́pàá Brazil dóòlà ẹ̀mí èèyàn 25 ọmọ-adúláwọ̀ tí ó wá láti Ìlú Gúúsù Aṣálẹ̀ Sahara “tí ó ti wà lọ́rí omi òkun Atlantic fún oṣù kan gbáko”. Àwọn arìnrìnàjòó san “ẹgbẹlẹmùkù owó lọ́wọ́ ẹnìkọ̀ọ̀kan” fún ìrìnàjò láti Cape Verde. Ní oṣù Òkúdù ọdún-un 2019, US Customs Àjọ Aṣọ́bodè àti Ààbò Ibodè US ní Del Rio, Texas, USA, fi ọwọ́ọ ṣìkún òfin mú àwọn ọmọ-adúláwọ̀ 500 tí ó wà láti Ilẹ̀-olómìnira Congo, Democratic Republic of Congo, àti Angola, tí wọn ń fẹ́ gba omi Odò Rio Grande wọ USA.
Onírúurú ìròyìn ni ó ti rò ó wípé Ilẹ̀-adúláwọ̀ ni àárín-ín gbùngùn òtòṣì àti ogun, síbẹ̀síbẹ̀, Marie-Laurence Flahaux àti Hein De Haas, àwọn onímọ̀ láti Ifásitì ti Oxford àti Ifásitì ti Amsterdam, ní ṣísẹ̀ntèlé, kò gbà pé bẹ́ẹ̀ ní ó rí.
Flahaux àti De Haas jiyàn wípé kò rí bí ìròyín ti ṣe rò ó sí etígbọ̀ọ́ ọmọ aráyé pàápàá “àwọn ilé iṣẹ́ àti olóṣòlú” àti àwọn ọlọ́gbọ́n náà. Iṣẹ́ ìwádìí fi yé wípé àwọn ìṣípòkiri láti Ilẹ̀-adúláwọ̀ kò déédéé wáyé, ohun tí ó fà á ni “ìlànà ìdàgbàsókè àti ìyípadà àwùjọ” èyí tí ó ń mú ṣíṣíkiri lọ sí àwọn agbègbè àgbáyé wu Ọmọ-adúláwọ̀ — tí kò yàtọ̀ sí aṣípòkiri láti ibòmìíràn lágbàáyé. 
Àwọn ìròyìn abanilórúkọjẹ́ wọ̀nyí, ni ó ń fa sábàbí ìlànà-iṣẹ́ ìwé ìrìnnà: Ọ̀pọ̀lọpọ̀ orílẹ̀-èdè ni ó nígbàgbọ́ wípé gbogbo arìnrìnàjò tí ó bá jẹ́ Ọmọ-adúláwọ̀ ni kò ní padà sí orílẹ̀-èdèe rẹ̀, àfi bí arìnrìnàjó bá ní ẹ̀rí tí ó yanrantí tó ni ó lè rí ìwé ìrìnnà ìwọ̀lú gbà.
Kò rọrùn láti ṣí ojú àwọn tí kì í ṣe ọmọ-adúláwọ̀ lójú nípa orúkọ búburú tí wọn ti sọ orílẹ̀-èdè tí ó wá láti Ilẹ̀-adúláwọ̀. Níbàyìí, àwọn orílẹ̀-èdè Ilẹ̀-adúláwọ̀ níṣẹ́ láti ṣe sí ètò lílọ-àti-bíbọ̀ àwọn ọmọadúláwọ̀. Ìwé-ẹ̀rí-ọmọìlú-fún-ìrìnnà kan  ṣoṣo fún gbogbo orílẹ̀-èdè ní Ilẹ̀-adúláwọ̀ jẹ́ ọ̀nà àbáyọ — àmọ́ kò tó. Single African Air Transport market náà (SAATM), àti Continental Free Trade Agreement náà, tí a fi lọ́lẹ̀ lọ́dún tí ó kọjá, ti se àlàálẹ̀ ìgbésẹ̀ wọ̀nyí, ṣùgbọ́n ìmúṣẹ ṣì kù díẹ̀ káàtó.
Lásìkò yìí, gẹ́gẹ́ bíi Ọmọ-adúláwọ̀, ìyànjú láti rìnrìnàjò ni láti ní ìrírí ìrẹnisílẹ̀ tí àwọn tí ó ń se ìrìnàjò lọ sí òkè-òkun ń rí — tàbí jẹ́ títají nínú àlà ìsọ̀kan Ilẹ̀-adúláwọ̀ tí kò sí. Èyí kéyìí tí ò báà jẹ́, òòsà ìwé ìrìnnà ń béèrè ẹbọ sí i, tí kọ̀ sì yé é gbẹbọ.",https://yo.globalvoices.org/2019/08/19/454/,19 Ògún  2019
Jẹ́ kí àwọn òkú ó sọ ìtàn nípa Hong Kong,"Òpópónà Ilé-ìsìn òrìṣà, Yau Ma Tei, Hong Kong. ÀWÒRÁN: David Yan (CC BY 2.0)
Ìkìlọ̀: ìròyìn yìí ní àwọn àwòrán tí ó ń ṣe àfihàn ikú àti  ipá. Medium ti ṣe àtẹ̀jáde ẹ̀dàa ìròyìn yìí ṣáájú èyí.
Bí o bá ti rìnrìn àjò lọ sí Hong Kong, o ṣe é ṣe kí o dé Yau Ma Tei, agbègbè ọjà alẹ́ tí ó jẹ́ ìlúmọ̀nánká níbi tí àwọn ènìyàn ti máa ń lọ ra ọjà àti oúnjẹ ẹ̀gbẹ́ẹ títì. Yau Ma Tei jẹ́ ọ̀kan lára àwọn agbègbè tí èró pọ̀ sí jù lọ ní Hong Kong.
Láti ọdún-un 2016, ẹ̀ka- ìlú náà ti di ibùdó fún  “20,000 ọ̀nà láti gbà kú ní Yau Ma Tei”, ìtọ́nà “ìrìnàjò afẹ́ ìpànìyàn” tí Melody Chan àti èmitìkarami ṣe olùdásílẹ̀, tí ó ti ń gbé àdúgbò náà fún ọdún púpọ̀. Nípasẹ̀ ìrìnàjò afẹ́ náà, a fẹ́ mọ bí ayé àti ìgbé ayé ṣe rí ní Hong Kong.
Ìrìnàjò afẹ́ ojúnà oní kìlómítà 1.5 náà lọ láti arẹwà àti gúúsù Yau Ma Tei, àti ìrìnàjò dé ibi tí a ti pa ènìyàn 12 ní àárín-in wákàtí méjì. A bẹ̀rẹ̀ ẹ rẹ̀ gẹ́gẹ́ bíi ètò Halowíìnì láti kó owó jọ fún ilé-iṣẹ́ ìbílẹ̀ kan. Èsì tí a gbà dára tó bẹ́ẹ̀ ni ó mú wa tẹ̀síwájú nínú ìrìnàjò alẹ́ nínú oṣù  tí yìnyín bá ń bọ́ tí ojú ọjọ́ bá tútù. Oníṣẹ́ ìlú ni àwọn amọ̀nà, olùkọ́, oníṣègùn àti àwọn onímọ̀ mìíràn. Bí a bá kà á ní ẹníméjì, ó ti tó ènìyàn 500 tí ó ti ṣe ìrìnàjò náà.
Àwọn ọ̀ràn ìpànìyàn tí a yàn wáyé ní àárín-in ọdún-un 2012 to 2016. Nínú ìwé ìròyìn ni a ti ṣa àwọn ìròyìn àti àkọsílẹ̀ láti ọwọ́ọ ilé ẹjọ́ Oníwàádìí-ẹni-tí-ó-kú.
Ní ìsàlẹ̀ ni àwòrán-eré ránpẹ́ ìrìnàjò afẹ́ ọdún-un 2017 ní oríi YouTube:

Ó súnmọ́, síbẹ̀ ó jìnà 
Iye ènìyàn tí ó ń gbé ní ilẹ̀-tí-omí-fẹ́rẹ̀ẹ́-yíká Kowloon tó bíi èèyàn 40,000 ní orí ìwọ̀n kìlómítà kọ̀ọ̀kan, àti bí i ènìyàn 20,000 ni ó ń gbé Yau Ma Tei. Ọ̀pọ̀lọpọ̀ ńláǹlà ni a pín sí kéékèèké. Àwọn ènìyàn ń gbé súnmọ́ ara wọn, àmọ́ síbẹ̀, wọ́n jìnà sí ara wọn.
Àìmọye àwọn ènìyàn tí ó wà nínú ìrìnàjò afẹ́ náà jẹ́ àgbàlagbà. Bàbá arúgbó kan pa ara rẹ̀  nígbà tí ó bẹ́ láti ojúu fèrèsé ilé alájà-mẹ́rin pẹ̀lú okùn tí ó so mọ́ ọrùn.
Òkúu rẹ̀ ń fì ní ìta ògiri ilé náà ní títì ní àárín alẹ́, àmọ́ kò sí ẹni tí ó se àkíyèsí àfi ní ìgbà tí ó di fẹ̀ẹ̀rẹ̀ nígbà tí àwọn alùgbé ilé òdì kejì ṣí fèrèsée wọn.
Òmíràn ní í ṣe pẹ̀lú àwọn àgbàlagbà méjì tí a bá òkúu wọn nínú ilé, ọ̀kan kú ikú ebi. Àsẹ̀yìnwá ni ó tó yé wípé ọkọ náà ni ó ṣe olùtọ́jú aya, ẹni tí ó arán ń ṣe. Ọkọ náà kọsẹ̀ nínú yàrá ìgbàlejò, ó sì kú, ebí sì ṣe wẹ́rẹ́ pa ìyàwó sí orí ibùsùn. Ó jẹ́ ohun ìbànújẹ́ wípé kò sí ẹni tí ó fura sí irú ìgbé ayé ìjìyà àwọn àgbàlagbà méjì.
Gẹ́gẹ́ bí ètò ìkànìyàn ọdún-un 2016, mílíọ̀nù èèyàn 1.16 million ni ọmọ ọdún 65 àti jù bẹ́ẹ̀ lọ ní Hong Kong— ìyẹn 15.9 ìdá gbogbo ènìyàn. Ẹgbẹ̀rún 150 àwọn ènìyàn wọ̀nyí ni ó ń dá gbé. HK$5,780 (US$720) ni owó oṣù àwọn àgbàlagbà tí í ṣe òṣìṣẹ́-fẹ̀yìntì ní ọdún-un 2016 — àti owó ìrànwọ́ ìjọba lápapọ̀. Lọ́wọ́lọ́wọ́ báyìí, owó oṣù tí ó kéré jù lọ nínú tó HK$16,800 (US$2,200) dollars.
Àmọ́ gbígbé pẹ̀lú ẹbí tàbí ọ̀rẹ́ kò kan ti ìtìlẹyìn. Ìjàmbá oríṣi ni ó máa ń ṣẹlẹ̀ nínú ẹbí ní ìlú, pàápàá jù lọ ní àárín àwọn tí ó ń ṣiṣẹ́.
Ìṣẹ̀lẹ̀ kan wáyé, ọmọdébìnrin ọmọ ọdún 15 ni olóògbé tí ó máa ń múra bí ẹ̀dá-inú ìtàn tí a mọ̀ sí cosplay. Ó f'akọyọ nínú ẹ̀kọ́ọ rẹ̀ àmọ́ ó bá ẹbíi rẹ̀ ní gbólóhùn asọ̀ nítorí olólùfẹ́ẹ rẹ̀. Àbálọ àbábọ̀, ó kúrò ní ilé-ìwé, ó sì di ẹni-àpẹẹrẹ àwòrán láti so ẹ̀mí àti ara ró. Ẹni tí ó ṣiṣẹ́ fún tí ó san owó ọ̀yà HK$500 dollars (US$65) fún un ni ó pa a.
Òmíràn jẹ́ òkú ọmọ-ọwọ́ kan tí ìwọ́ọ rẹ̀ ṣì wà ní a ara rẹ̀, tí obìrin kan tí ó ń ṣe ìmọ́tótó ìbùdókọ̀ abẹ́-ilẹ̀ ní Yau Ma Tei bá nínú àpò kan. Lẹ́yìn ìwádìí, àwọn ọlọ́pàá ṣe àrídájú wípé ọmọ-ọ̀dọ̀ kan láti ilẹ̀ òkèèrè tí ó ń bẹ̀rù wípé ọ̀gá òun yóò lé òun ni ẹnu iṣẹ́ bí ó bá mọ̀ wípé òun ní oyún ni ìyáa rẹ̀. Obìrin náà jẹ èrè iṣẹ́ ọwọ́ọ rẹ̀ ní ẹ̀wọ̀n.
Ní abala ìrìnàjò afẹ́ yìí, amọ̀nà ṣe ìbéèrè: ṣé àwọn ọ̀gá obìnrin náà kò jẹ̀bi bí? Kò sí bí ó ṣe lè ṣẹlẹ̀ kí wọn ó máà mọ̀ wípé ẹni tí ó ń ṣiṣẹ́ fún wọn ní ojúmọ́ ní oyún ní inú. Ọmọ-ọ̀dọ̀ tí ó wà ní Hong Kong ju 370,000 lọ, òfin ṣì fi àyè gbà wọ́n kí ó máa gbé nínú ilé ọ̀gáa wọn.
Èyí ni àyè fi sílẹ̀ láti lè rí wọn bá sùn bí wọn bá ń ṣiṣẹ́ fún wákàtí púpọ̀, láì jẹun tí ó ṣe ara ní oore, àti bẹ́ẹ̀ bẹ́ẹ̀ lọ.
Lẹ́yìn ọdún kan tí ìṣẹ̀lẹ̀ yẹn wáyé, ọmọ-ọ̀dọ̀ ilẹ̀-òkèèrè mìíràn gba ìdádúró ní ẹnu iṣẹ́ fún oyún tí ó ní. Ó gba obìnrin náà ní ọdún méjì gbáko nílé ẹjọ́ láti jà fún ìdádúró láì bá òfin mu ní ẹnu iṣẹ́.
Ìpànìyàn ní àárín àwọn ènìyàn 
Ọ̀gọ̀rọ̀ ìpànìyàn ní Yau Ma Tei jẹ́ ẹsẹ̀ tí ó ti ọwọ́ àwọn ènìyàn fún ra wọn wá, tí ó jẹ́ ẹsẹ̀ tí wọn kò gbèrò tàbí pa ète rẹ̀ tẹ́lẹ̀, tí àwọn tí ó dá ẹ̀ṣẹ̀ sì ṣe àṣìṣe.
Ó ní ìṣẹ̀lẹ̀ tí ọkùnrin kan pa ẹ̀gbọ́n-ọn rẹ̀ ọkùnrin ní ìta gbangba ní ojúu títì pẹ̀lú ọbẹ̀ ìwọ̀n ínṣì mẹ́sàn-án tí ó wọ inú ẹ̀dọ̀ fóró ẹ̀gbọ́n-ọn rẹ̀ lọ. Ẹ̀bùn ni ó yẹ kí ọbẹ̀ náà jẹ́ fún ẹ̀gbọ́n náà.
Apànìyàn kan takú sí ibi ìpànìyàn lẹ́yìn tí ó pa ènìyàn tán; òmíràn fi ìwé pẹlẹbẹ ìdánimọ̀ọ rẹ̀ gba iyàrá tí ó tọ́jú òkú ẹni tí ó pa sí.
Ìpànìyàn mìíràn wáyé ní ilé ìtaja-ohun-èlò-inú-ilé. Ẹ̀rọ-ayàwòrán amóhùnmáwòrán ká ìṣẹ̀lẹ̀ náà sílẹ̀. Onírìn àjò ìgbafẹ́ tí ó ń lo ìwé-ìrìnnà Orílẹ̀-èdè Canada ni apànìyàn náà, ẹni tí ó gún òǹtajà ìsọ̀ náà nígbà tí òǹtajà bíi léèrè ìdí tí ó fi kó ọjà láì san owó.
Àlábàápàdé àwọn ẹ̀mí àti òjìjíi wọn 
Ọ̀pọ̀ àwọn arìnrìn-àjò afẹ́ jẹ́ akẹ́kọ̀ọ́ ilé-ẹ̀kọ́ gíga. Àwọn kan kópa nítorí wọ́n fẹ́ rí àrídájú; àwọn mìíràn rí i bí ọ̀nà láti fi ìmọ̀ kún ìmọ̀. Oníṣègùn kan tí í ṣe ikọ̀ òṣìṣẹ́ ìlera tí ó ṣe ìrìnàjò náà sọ wípé:
The protagonist of the case is very similar to the patients we often encounter in the accident and emergency wards – drug addicts, street sleepers, refugees. We all have to rescue them in the emergency room. But usually they are quite hostile in their attitudes. It’s very difficult to deal with them and we tend to lose patience over time.
This guided tours remind us that we must be patient and should not become indifferent. And their lives are very miserable and they struggle hard to survive.
Ẹni ọ̀ràn yìí dà bíi àwọn aláàárẹ̀ tí a máa ń bá pàdé nínú ìyára ìtọ́jú àwọn tí ó ní ìjàmbá àti ìtọ́júu pàjàwìrì – àwọn tí egbògi olóró tí sọ di ìdàkudà, àwọn tí ó ń sun títì, àwọn ogún-lé-mi-dé. Iṣẹ́ẹ gbogbo wa ni láti dóòlà ẹ̀míi wọn ní yàráa pàjàwìrì. Àmọ́ wọ́n máa ń kanra nígbà mìíràn. Kì í rọrùn bí a bá ń ṣe ìtọ́júu wọn, nítorí náà a máa sọ sùúrù nù.
Ìrìnàjò afẹ́ yìí rán wa létí wípé a nílòo sùúrù bí a bá ń dá àwọn aláàárẹ̀ lóhùn. Àti pé ayé ìrora ni wọ́n ń gbé, wọ́n sì ń tiraka láti gbé.
Onírúurú ikú ni yóò pa gbogbo àwọn olùgbée 20,000 Yau Ma Tei. Ìgbàgbọ́ọ wa ni wípé bí ikú bá kanlẹ̀kùn, ẹ̀míi wọn yóò máa ráre kiri ní àárín-in àdúgbò àti ní òpópónà, láti máa rán àwọn ènìyàn létí nípa ìtúmọ̀ ìwà láyé. Ìrìnàjò yìí ń lépa láti pèsè àyè fún àwọn òjìjí láti sọ ìtàn ara wọn.
Ohun tí ó ń fa ikú ni ìbàjẹ́ ọkàn tí a ò wò sàn. Ìbàjẹ́ ọkàn ní ìwòsàn, a sì lè dènà ìpànìyàn. Ó lè rí ìrànwọ́ fún àwọn tí ó ń bá ìparaẹni fà á àti àwọn tí ó wà nínú ìbàjẹ́ ọkàn. Lọ sí Befrienders.org fún ojú òpó ìbánisọ̀rọ̀ ìdènà ìparaẹni ní orílẹ̀-èdèe rẹ.",https://yo.globalvoices.org/2019/02/14/242/,14 Èrèlé  2019
