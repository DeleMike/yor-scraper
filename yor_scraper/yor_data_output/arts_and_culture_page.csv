title,content,link_to_resource,published_date
"Olórin Calypso Trinidad àti Tobago, Black Stalin, àwòkọ́ṣe ‘ọkùnrin Caribbean,’ jáde láyé ní ẹni Ọdún 81","Àwòrán òǹkọrin Calypso Trinbago Leroy ‘Black Stalin’ Calliste, láti ọwọ́ triniwebdiva lórí Flickr (CC BY-NC-ND 2.0)

Wọ́n máa ń sọ pé tí àgbàlagbà bá kú, yóó dà bí ẹni pé ilé-ìkàwé kan ti jó lulẹ̀ ráúráú. Ìpàdánù náà gbòòrò tí àgbàlagbà tí à ń mẹ́nu bà bá jẹ́ òǹsọ̀tàn nílànà ewì, ògbóǹtarìgì òǹpìtàn tí ó jẹ́ ibi-ìṣura àṣà àti àgbà ọ̀jẹ̀ nínú ìtàn àtẹnudẹ́nu. Ní ọjọ́ 28 oṣù Ọ̀pẹ, orílẹ̀-èdè Trinidad àti Tobago rí àdánù nígbà tí ògbólògbó òǹkọrin Leroy Calliste,  tí orúkọ ìnagijẹ rẹ̀ ń jẹ́ “Black Stalin,” jáde láyé ní ẹni ọdún 81.
Ó jẹ́ gbajúgbajà fún orin kíkọ́ àti eré ṣíṣe lọ́nà tí yóò ṣe àgbéyẹ̀wò àwọn ohun tí ó jẹ mọ́ ìmúnisìn àti ìrẹ́jẹ, ìrínisí àti ìhùwàsí rẹ̀ dídára lórí ìtàgé, ní ìdàpọ̀ pẹ̀lú ẹ̀bùn àwọn ọ̀rọ̀ orin apanilẹ́rìn-ín tí ó ń gúnni lára àti orin àlùjó, sọ ọ́ di ààyò láàárín àwọn ẹgbẹ́ olórin calypso àti àwọn ẹgbẹ̀lẹ́gbẹ̀ olùwòran tí yóò tú yáyá tú yàyà láti wò ó.
A bíi ní gúúsù Trinidad ní ọjọ́ 24, oṣù Ọ̀wẹwẹ̀ ọdún 1941, Calliste kópa nínú ijó limbo àti lílu irin fẹ́lẹ́fẹ́lẹ́ (steelpan) nígbà ọ̀dọ́-ọ rẹ̀, ó bẹ̀rẹ̀ orin calypso kíkọ́ lẹ́ni ọdún 17. Ó darapò mọ́ àgọ́ orin calypso àkọ́kọ́, Southern Brigade, lẹ́yìn ọdún mẹ́ta, kò sì wẹ̀yìn wò. Nínú àwọn ọdún tí ó tẹ̀lé 1960, nígbà tí àgbà ọ̀jẹ̀ olórin calypso kan — nínú bàtà ti Stalin, Lord Blake fún un ní orúkọ ìnagijẹ (gẹ́gẹ́ bí ìṣe), ìràwọ̀ Stalin bẹ̀rẹ̀ síí kàn. Ó darapọ̀ mọ́ àgọ́ olókìkí olórin calypso nì Lord Kitchener Calypso Revue ní 1967 ó sì kógo já dé ìparí ìdíje Ọba Calypso ọdún yẹn.
Ó tẹ̀síwájú láti gba àmì ẹ̀yẹ Ọba Calypso tí ọ̀pọ̀ ń wá fún ìgbà àkọ́kọ́ ní 1979 pẹ̀lú àkójọpọ̀ orin àgbọ́ṣífìlàa rẹ̀ “Caribbean Man” àti “Play One,” ewì kúkúrú tó wà fún wíwárìrì ìlu steelpan àti àwọn tí ó dá calypso sílẹ̀. Stalin tún gba àmì ẹ̀yẹ náà ní ìgbà mẹ́rin ọ̀tọ̀ọ̀tọ̀: ní 1985 (“Ism Schism” àti “Wait Dorothy Wait”), 1987 (“Mr. Panmaker” àti “Bun ‘Dem”), 1991 (“Look on the Bright Side” àti “Black Man Feelin’ to Party”) àti 1995 (“In Times” àti “Tribute To Sundar Popo”).
 Ó tún gba àmì ẹ̀yẹ Ọba orin Calypso ti Àgbáyé ní 1999, ayẹyẹ àgbáyé níbi tí ó jẹ́ pé, nígbà ìfílọ́lẹ̀ ìdíje àkọ́kọ́ irú ẹ̀ ní 1985, ipò kejì ni Stalin wà sí The Mighty Sparrow, Ọba orin Calypso Àgbáyé tí gbogbo aráyé ń wárí fún. Ní àárín ọ̀rúndún 1990, Stalin tọwọ́bọ̀wé pẹ̀lú ilé-iṣẹ́ agbórinjáde Grant Ice Records ti Barbadian Eddy, tí ó ṣe àgbéjáde àwo rẹ “Rebellion” ní 1994 àti “Message to Sundar” ní ọdún tí ó tẹ̀lé e.
Ní ọjọ́ 31 oṣù Kẹwàá, 2008, Stalin di dókítà Leroy Calliste nígbà tí St. Augustine, ọgbà ọmọléèwé Yunifásitì West Indies ti Trinidad dá a lọ́lá pẹ̀lú àmì akẹ́kọ̀ọ́ gboyè fún àwọn ipa ribiribi tí ó kó láwùjọ àwọn orin Calypso, tí ó tẹ̀lé àmì ẹ̀yẹ orílẹ̀-èdè, the Hummingbird Medal rẹ̀ (fàdákà), ìjọba fi dá a lọ́lá ní 1987 fún àwọn akitiyan rẹ̀ níbi ìgbáṣà lárugẹ.
Ọjọ́ méjì sí àyájọ́ ọjọ́ ìbíi rẹ̀ 73, ní oṣù Kẹsàn-án ọdún 2014, Black Stalin lùgbàdì àrùn rọpárọsẹ̀ kan lẹ́yìn tí ó kọ́rin ní ibi ètò ìkówójọ inú-rere ní gúúsù Trinidad. Bí ó ti lẹ̀ jẹ́ pé ó ń tẹ̀síwájú, kò ní padà sí orí ìtàgé mọ́ pẹ̀lú ara tí ó jí pépé.
Ní gbogbo ìgbà tí ó fi ń ṣiṣẹ́ orin kíkọ rẹ̀ pẹ̀lú ara líle, Stalin máa ń tiraka láti fi ojúlówó, ọgbọ́n inú àìlẹ́lẹ́gbẹ́ sọ̀rọ̀ nípa àwọn ọ̀rọ̀ náà tó ń lọ lọ́wọ́. Ó jẹ́ aládàánìkàn ronú tó gbóná àti olùpilẹ̀sẹ̀ ọ̀rọ̀ orin tí yóò pè é gẹ́gẹ́ bí ó ti hàn sí i. “Wait Dorothy Wait,” bí àpẹẹrẹ, jẹ́ ìró ohùn tó dùn-ún gbọ́ tí ó sì ṣe ìlérí fún àwọn olólùfẹ́ẹ rẹ̀ pé òun yóò kọ orin atunilára, calypso arínilára — ṣùgbọ́n lẹ́yìn àwọn kùdìẹ̀kudiẹ àwùjọ bíi ìwà ìbàjẹ́, àìdọ́gba àti ìṣẹ́ bá dópin nìkan. Orin náà, tí ó ṣe é jó sí, tí ó sì jinlẹ̀, ṣe àfihàn bí ojú-ọnà rẹ̀ ṣe lọ́ọ̀rìn sí, tí ó sì gbèjà ẹ̀tọ́ rẹ láti kọ orin nípa àwọn kókó ohun tí ó kan àwùjọ.
Orin rẹ̀ tí ó kọ ní 1979 tó mìgboro tìtì “Caribbean Man” (tí a tún mọ̀ sí “Ìṣọ̀kan Caribbean”), dá rúgúdù sílẹ̀ káàkiri ẹkùn, bí ó ṣe ṣe àfihàn ìrò ìsọdọ̀kan Caribbean tó ṣòro. Ilé-iṣẹ́ Ìfi-nnkan-pamọ́-sí Ìjọba Trinidad àti Tobago sọ ọ́ báyìí:
Pàápàá ní òní, orin náà ṣì n fa àríyànjiyàn káàkiri ìsọdọ̀kan Caribbean látàrí àwọn ìdojúkọ ìṣọ̀kan ẹkùn kò jẹ́ tuntun. Wòye pàtàkì àwọn ọ̀rọ̀ orin […]: ‘Wò ó ọkùnrin tí kò mọ ìtàn-an ara rẹ̀/kò le jẹ́ kí ìsọ̀kan wáyé. Báwo ni ọkùnrin kan tí kò mọ orísun rẹ̀/lè gbé èrò tirẹ̀ kalẹ̀?’
Olóògbé akọ̀rọ̀yìn ará Trinidad Terry Joseph ṣe àkọsílẹ̀ ní ọdún 2001 pé Stalin jẹ́ “olórin calypso tí ó yàrà ọ̀tọ̀”, pẹ̀lú àwọn àseyege tí ó sábà máa ń wá “ní ọ̀nà àrà” dípò àwọn ọ̀gá ńlá olórin calypso tí ó jinlẹ̀. Ó kọ́ àpadé-àludé ohun gbogbo láti orí orin ayẹyẹ dé orí orin alálàyé, orin ìfẹ́ dé orí orin òṣèlú:
Stalin fòpin sí wàhálà ṣíṣojú èrò àwọn tí ìnilára ń bá. Àsọyé rẹ lórí àwùjọ àti òṣèlú kò fi ìgbà kan máà kún ojú òṣùwọ̀n, ṣùgbọ́n ó ṣe àfihàn òye bí àtúnṣe ṣe lè wáyé, tàbí kí ó dábàá àwọn ọ̀nà láti kápá ségesège ìdíyelé.
Ẹ̀rín àfanimọ́ra àti ìwà pẹ̀lẹ́ bo àgbọ́nṣáṣáà rẹ̀ mọ́lẹ̀, èyí tí ó ti fìmọ̀ṣọ̀kan pẹ̀lú àkójọpọ̀ ogunlọ́gọ̀ orin mánigbàgbé àti àwọn orin àjọkọpọ̀, láti ràn án lọ́wọ́ láti ní àwọn olólùfẹ́ kárí àgbáyé.
Lóòótó, Stalin rin òkun ó rọ̀sà, ó ń kọrin ní Yúróòpù, Àríwá Amẹ́ríkà àti jákèjádò Caribbean — pẹ̀lú àìdilẹ̀ rẹ̀, ó jẹ́ baálé ilé tí ó ń ṣe ojúṣe rẹ sí aya rẹ Patsy àti àwọn ọmọ wọn mẹ́tẹ̀ẹ̀ta. Nígbà tí wọ́n gbọ́ ìròyìn ikú u rẹ̀, àwọn ará-orí-ẹ̀rọ-ayélujára bẹ̀rẹ̀ sí ní fi ìbánikẹ́dùn wọn hàn lórí àwọn onírúurú gbàgede àwùjọ orí ẹ̀rọ-ayélujára, tí wọ́n ń fi ìdúpẹ́ wọn hàn  fún “orin àti àwọn ìrántí.”
Òǹṣàmúlò Facebook àti akọ̀ròyìn nígbà kan rí Neil Giuseppi sọ pé “Àgbà ọ̀jẹ̀ ti fi wá sílẹ̀,” nígbà tí deejay Jus Jase ṣe ìdágbére sí “òòṣà Calypso tòótọ́.”
Akọrin calypso akẹgbẹ́ rẹ̀ Austin Lyons, tí àwọn ènìyàn mọ̀ sí Superblue, ṣe àtẹ̀jádé:
Ọba ni ọkùnrin yìí, ó máa ń kọrin ó máa ń ṣeré, ó sì máa ń fi gbogbo ara ṣe é.
Ọmọ Superblue, ìràwọ̀ olórin soca Fay-Ann Lyons, ṣọ:
Máa rìn nínú ògo. Fò lókè lálá. […] Àgbà ọ̀jẹ̀ mìíràn tún ti fi wá sílẹ̀ pẹ̀lú orin aládùn àti àwọn ìrántí. #BlackStalin
Bákan náà ni ọ̀pọ̀lọpọ̀ àwọn ọ̀rọ̀ ìjúba lórí Twitter:

“Black Stalin ti kọ orin níwájú àwọn èrò lágbàáyé ó sì yọ ohun tí kò yẹ lọ́kàn ogunlọ́gọ̀ àwọn olùwòran tí ó pé jọ sí ibi orin ìdánilárayá rẹ̀ tó lààmìlaaka .”
Trinbago Unified Calypsonians Organisation lórí ikú àgbà ọ̀jẹ̀ olórin Calypso Black Stalin
pic.twitter.com/oOah9HE5hz
— Anselm Gibbs (@AnselmGibbs) December 28 2022
Sùn un re  #BlackStalin, Akọrin orílẹ̀-èdè Trinidad Akínkan tó kọ orin aládùn tí àwọn ará West Indians fẹ́rán jú   https://t.co/eqfdsVnbIo
— Natasha Lightfoot 🇦🇬 (@njlightfoot) December 28, 2022
Ìràwọ̀ olórin Soca Bunji Garlin náà twíìtì:

Sùn un re àgbà ọ̀jẹ̀ Ògbó Leroy Calliste Black Stalin. Ìbánikẹ́dùn sí àwọn olólùfẹ́ àti ẹ̀bí rẹ̀. Kí iṣẹ́ rẹ máa tẹ̀síwájú fún àwọn ọmọ tí ó ń bọ̀ lẹ́yìn àti fún ìgbéga rẹ. pic.twitter.com/SW8ZJ3M5kd
— Bunji Garlin (@BUNJIGARLIN) December 28, 2022
Orin Stalin jẹ́ aláìlákòókò ó sì ń fa àwọn ọ̀dọ́ mọ́ra, gẹ́gẹ́ bí ó ti rí ní ọjọ́ 21 oṣù kọkànlá tí ó kọjá, nígbà tí orin àgbọ́ṣífìlà rẹ “We Can Make It” di kíkọ nígbà ètò ìṣíde Ìpàdé Ọ̀dọ́ Commonwealth Youth Parliament ìkọkànlá irú ẹ̀ tí ó wáyé ní Red House ní Port ti Spain, ibùjókòó ìgbìmọ̀-ìjọba Trinidad àti Tobago.
Fún àyájọ́ ọjọ́ ìbí 80 òǹkọrin náà ní 2021, Stalin di ẹni tí ó kọ́kọ́ gba àmì ẹ̀yẹ Legacy láti Presentation College tí ó wà ní ihà gúúsù, ọ̀kan lára ilé-ẹ̀kọ́ ìwé mẹ́wàá tí ó níyì ní Trinidad. Ní ibi ayẹyẹ náà, àwọn akọ́ṣẹ́mọṣẹ́ olórin calypso akẹgbẹ́ rẹ̀ sọ̀rọ̀ nípa bí wọ́n ṣe mọ iyì ìtọ́sọ́nà àti ìbánirẹ́pọ̀ rẹ̀, nígbà tí Alákòóso fún ọ̀rọ̀ Àṣà Randall Mitchell mọ rírì ìkópa Stalin nínú ìgbáṣà lárugẹ ní orílẹ̀-èdè náà.
Wọ́n mọ ìwúlò Stalin gan-an fún ènìyàn iyì tí ó jẹ́ àti fún orin náà tí ó kọ, àpapọ̀ tí ó ṣọ̀wọ́n èyí tí ó fi hàn pé lóòótọ́ ni oyè “àgbà ọ̀jẹ̀” tọ́ sí i.",https://yo.globalvoices.org/2023/01/06/1062/,6 Ṣẹẹrẹ 2023
Orin ẹ̀hónú: àwọn ọ̀dọ́mọdé òǹkọrin ní orílẹ̀-èdè Nàìjíríà ń kọrin tako ìwà ìrẹ́jẹ láwùjọ,"Àwọn ònìlú ń ṣeré fún àwọn akópa níbi ẹ̀hónú #EndSARS. Àwòrán láti ọwọ́ Sàlàkọ́ Ayọ̀ọlá, CC0 lórí Wikimedia Commons, Oṣù Ọ̀wàrà 2020.
Ka Apá Kìíní ìròyìn atẹ̀léra yìí níhìn-ín. 
Orílẹ̀-èdè Nàìjíríà ní ìtàn àtìgbàdégbà nípa orin ẹ̀hónú, àti pé òpin kò bá ìtara láti kọrin tako àwọn ìwà ìbàjẹ́ ní orílẹ̀-èdè Nàìjíríà lẹ́yìn ọdún 1970.   
Wọ́n ń tọpaṣẹ̀ àwọn àgbà olórin tí ó sáájú wọn — tí wọ́n kọ orin tako ìjẹgàba ìjọba ológun, wọ́n sì béèrè fún òmìnira Nelson Mandela láti ọwọ́ ìjọba ẹlẹ́yàmẹyà orílẹ̀-èdè South Africa — àwọn ọ̀dọ́mọdé olórin orílẹ̀-èdè Nàìjíríà ti tẹ̀síwájú nínú àṣà kíkọ orin tako ìrẹ́jẹ láwùjọ.
Bí àwọn ènìyàn tilẹ̀ ń sọ̀rọ̀ pé ìgbàgbé ti bá àwọn orin ẹ̀hónú orílẹ̀-èdè Nàìjíríà, láti àwọn ọdún 1990 sí 2000, àwọn olórin orílẹ̀-èdè Nàìjíríà tẹ̀síwájú láti máa bu ẹnu àtẹ́ lu ìwà ìkà àwọn ọlọ́pàá àti àwọn ìṣòro àwùjọ. Lẹ́yìn náà ni ẹ̀hónú #ENDSARS, ẹ̀hónú àgbáríjọpọ̀ àwọn ọ̀dọ́ tí ó ṣe àtúntàn iná orin ìdájọ́ àwùjọ.
Síwájú ẹ̀hónú #EndSARS
Àwòrán àwo orin Àṣá
Bùkọ́lá Elemide, ẹni tí orúkọ rẹ̀ tún ń jẹ́ Àṣá, olórin orílẹ̀-èdè Nàìjíríà àti Farancé, akọrin, àti òṣèré tí ó ń gbé orin jáde, jẹ́ èèkàn pàtàkì láàárín àwọn ohùn ọ̀dọ́ fún orin ẹ̀hónú. Orin rẹ “Jailer“, tí ó gbé jáde ní ọdún 2007, sọ̀rọ̀ láti tako ìwà oró ọlọ́pàá orílẹ̀-èdè Nàìjíríà: “nítorí náà o ń ṣe mí bí ẹrú ìgbàlódé, Ọ̀gbẹ́ni Onítúbú”
Orin rẹ̀, “There is fire on the Mountain,” (Iná wà lórí Òkè) eléyìí tí ó gbé jáde ní ọdún kan náà, sọ̀rọ̀ nípa wàhálà tí yóò tàn kálẹ̀ bí ohunkóhun kò bá di ṣíṣe nípa ìwà ìkà àwọn ọlọ́pàá: “Mo jí ní àárọ̀’/Ṣé kí n sọ ohun tí mo rí lójú àtẹ ẹ̀rọ tẹlifíṣàn mi/Mo rí ẹ̀jẹ̀ ọmọ aláìṣẹ̀ kan/Gbogbo ènìyàn sì ń wò ó.” Àwọn orin méjèèjì lè jẹ́ àsọtẹ́lẹ̀ nípa ẹ̀hónú #EndSARS.
Orin Àṣá jẹ́ àmúlùmọ́là “díẹ̀ nínú orin Bob Marley, díẹ̀ nínú orin Fẹlá Aníkúlápò Kútì, àfikún orin India Arie díẹ̀ pẹ̀lú àdàlù Miriam Makeba àti Anhelique Kidjo àti àwọn orin ìgbaanì Yorùbá,” ni ọ̀rọ̀ Marc Amigone, akọ̀ròyìn pẹ̀lú Huffington Post.
Ní ọjọ́ 8 oṣù Òkúdù, 2018, “This is Nigeria” (Nàìjíríà nìyí), orin kan láti ọwọ́ òǹkọrin mìíràn Fọlárìn Fálànà ẹni tí orúkọ ìṣeré rẹ ń jẹ́ Flaz, ni wọ́n ní “kò dára lórí rédíò”. Àjọ tí ó ń rí sí ìgbóhùnsáfẹ́fẹ́, ìyẹn Nigerian Broadcasting Commission (BBC) ni inú wọn kò dùn sí àwọn ọ̀rọ̀ inú orin Falz: “Nàìjíríà nìyí, wo bí a ṣe ń gbáyé báyìí, ọ̀daràn ni gbogbo ènìyàn,” èyí tí wọ́n ṣàpèjúwe bí “ìsọkúsọ”, nítorí náà ni wọ́n ṣe fi òfin dè é lórí afẹ́fẹ́. Àwọn àjọ náà ṣe ìkìlọ̀ pé ilé-iṣẹ́ ìgbóhùnsáfẹ́fẹ́ èyíkéyìí tí ó bá kọ̀ láti tẹ̀lé òfin yìí yóò san owó ìtanràn NGN 100, 000 (USD 276).

Orin Falz “This is Nigeria”, tí ó gbé jáde ní ọjọ́ 25, oṣù Karùn-ún, 2018 ṣe ìsínjẹ orin “This is America” ti òǹkọrin ilẹ̀ America Childish Gambino. Orin náà jẹ́ àwòrán ìfẹ̀dáṣẹ̀fẹ̀ ìwà àjẹbánu, ìwà ìkà àwọn ọlọ́pàá àti ìpànìyàn tí kò tọ́ lábẹ́ òfin, jìbìtì orí íímeèlì, ìlòkulò egbò0gi, àti jágídíjàgan ẹ̀sìn. Orin náà bẹ̀rẹ̀ pẹ̀lú ohun agbẹjọ́rò Fẹ́mi Fálànà, bàbá Falz ẹni tí ó tún jẹ́ ajìjàǹgbara.
Orin ẹ̀hónú #EndSARS
Ní oṣù Kẹwàá 2020, àwọn ọ̀dọ́ orílẹ̀-èdè Nàìjíríà léwájú àwọn ìfẹ̀hónúhàn #EndSARS káàkiri orílẹ̀-èdè yìí àti gbogbo àgbáyé, èyí tí wọ́n ti ń pè fún fífi òpin sí ìwà ìkà àwọn ọlọ́pàá. Wọ́n mú ìfẹ̀hónúhàn náà wá sí òpin pẹ̀lú ipá ní alẹ́ ọjọ́ 20 oṣù Kẹwàá, 2020, èyí tí “àwọn ènìyàn 48 ti fara pa yánnayannà, nínú àwọn tí ènìyàn 11 ti gbẹ́mìí mì, tí àwọn ènìyàn mẹ́rin sì di àwátì, ” nínú àbọ̀ ìwádìí tí àjọ aṣèwádìí ṣe àpèjúwe bí “ìpakúpa” Lekki, orúkọ ẹnu-ibodè tí ó ti wáyé.
Ìfẹ̀hónúhàn #EndSARS náà jẹ́ ìtako Ikọ̀ Agbógunti Oṣà; Special Anti-Robbery Squad (SARS), ẹ̀ka ọlọ́pàá orílẹ̀-èdè Nàìjíríà tí ó lókìkì fún fífi-ṣìkún-òfin mú, dẹ́rùbà, àti pípa àwọn ará-ìlú nípakúpa lọ́nà tí kò bá òfin mu. Láàárín oṣù kìíní ọdún 2017 àti oṣù karùn-ún ọdún 2018, Amnesty International ṣàkọsílẹ̀ ìsẹ̀lẹ̀ ìfìyàjẹni àti ìpànìyàn 82 tí kò tọ́ lábẹ́ òfin láti ọwọ́ SARS.

KÀ SÍI: #EndSARS: Akitiyan ọ̀dọ́ láti fi òpin sí ìwà ìkà àwọn ọlọ́pàá ní orílẹ̀-èdè Nàìjíríà

Ní àsìkò ẹ̀hónú #EndSARS náà, “Mr. President,” orin ọdún 2006 láti ọwọ́ Chinagorom Onuoha, ẹni tí orúkọ ìṣeré rẹ̀ ń jẹ́ African China di orin tí òkìkíi rẹ̀ kàn lẹ́sẹ̀kẹsẹ̀:
Ọlọ́run-ùn mi, ọlọ́pàá yóò rí funfun/ Yóò sọ fún ọ, mo ní pé pupa ni / Sọ ohun kan tí mi ò mọ̀ fún mi.
Bákan náà, orin Timaya ọdún 2007 “Dem mama” náà jẹ́ lílò dáadáa ní àsìkò àwọn ẹ̀hónú náà, látàrí wí pé gbogbo wọn ń tẹnumọ́ ìwà ìkà àwọn Àjọ ẹ̀sọ́ aláàbò orílẹ̀-èdè Nàìjíríà tí ó ń ṣẹnu gọngọ sí àwọn ará ìlú.
Burna Boy ń ṣe eré ní Ghana. Àwòrán láti ọwọ́ Ameyaw Deborah láti Wikimedia Commons, 18 oṣù Kẹjọ 2015, (CC By-Sa 3.0).
Bí ó tilẹ̀ jẹ́ pé, ọkàn lára àwọn orin tí ó gbajúmọ̀ jùlọ nípa ẹ̀hónú #EndSARS ni “20.10.20” láti ọwọ́ òǹkọrin ráàpù orílẹ̀-èdè Nàìjíríà Damini Ebùnolúwa Ogulu, ẹni tí gbogbo ayé mọ̀ pẹ̀lú orúkọ ìṣeré rẹ, Burna Boy. Àwọn ọ̀rọ̀ orin amárabùmáṣọ náà, èyí tí ó parí pẹ̀lú ohùn àwọn ọ̀dọ́ tí ó ń fi ẹ̀hónú hàn nígbà tí ìbọn yínyìn náà ń lọ lọ́wọ́ ní ẹnu-ibodè Lekki, jẹ́ èyí tí ó báni lọ́kàn jẹ́ jáì: “Lógúnjọ́ oṣù kẹwàá 2020/ o kó àwọn ológun lọ pa àwọn ọ̀dọ́ púpọ̀ ní Lekki/ Bẹ́ẹ̀ ni omijé o, omijé dà lójú mi/ Kò sí ohun tí o máa sọ tí yóò mú ọ jàre ìṣẹ̀lẹ̀ ikú wọn [….]. Lógúnjọ́ oṣù kẹwàá 2020/ o kó àwọn ológun lọ pa àwọn ọ̀dọ́ púpọ̀ ní Lekki/ Bẹ́ẹ̀ ni omijé o, omijé dà lójú mi/ Kò sí ohun tí o máa sọ tí yóò mú ọ jàre ìṣẹ̀lẹ̀ ikú wọn.”
Ṣé orin ẹ̀hónú ti di ohun ìgbàgbé ní orílẹ̀-èdè Nàìjíríà?
Àwọn kan ti sọ wí pé orin ẹ̀hónú àwọn ọ̀dọ́mọdé ti kú regbè lẹ́yìn ikú Fẹlá Aníkúlápò Kútì ní 1997.
Florence Nweke, onímọ̀ nípa orin ní Yunifásítì Èkó, sọ pé “àlàfo kan ti wà nínú àwujọ orin ẹ̀hónú Nàìjíríà” láti ìgbà tí Fẹlá ti darapọ̀ mọ́ àwọn alálẹ̀. Nweke fìdíi rẹ̀ múlẹ̀ pé ìdí tí èyí fi rí bẹ́ẹ̀ kò ṣẹ̀yìn-in “owó yanturu tí ó wà nínú ẹ̀ka náà”. Nítorí náà, àwọn ọ̀dọ́ olórin Nàìjíríà “ń kàndí láti gbé ẹ̀hónú wọn jáde nígbà tí àǹfààní wà fún àwọn olórin láti bù lá nínú òṣèlú tí wọ́n sì ń ṣàjọṣepọ̀ pẹ̀lú ìjọba,” Nweke ṣàkíyèsí.
Ṣùgbọ́n ọ̀nà mìíràn láti wo èyí ni pé àwọn orin ẹ̀hónú kò roko ìgbàgbé, ṣùgbọ́n wọ́n ti bá àwùjọ Nàìjíríà yípadà.
Iṣẹ́-ọnà ṣì ń kó “ipa tí ó ṣe pàtàkì nínú ìtẹ̀síwájú ìtiraka àwọn ọ̀rọ̀ ajẹ́máwùjọ àti òṣèlú”, akọ̀ròyìn Nàìjíríà Adékúnlé Fáladé sọ. Àwọn orin ẹ̀hónú orílẹ̀-èdè Nàìjíríà ti máa ń sọ àti ṣe àgbéjáde ìhùwàsí àwọn ènìyàn, ohun kan tí ó jọ wí pé àwọn ọ̀dọ́ olórin Nàìjíríà jogún láti ọwọ́ àwọn ará ìṣáájú wọn.
Bí ó ti wù kí ọ̀rọ̀ náà rí, láti ìgbà ẹ̀hónú #EndSARS, iye àwọn ọ̀dọ́ olórin tí ó ń fi ẹ̀hónú hàn lórí ìjọba burúkú ti pọ̀ sí i. Pàápàá jùlọ, àwọn orin wọn ń rí i dájú pé àwọn ènìyàn ò gbàgbé àwọn ọ̀dọ́ tí ó kú ní àsìkò ẹ̀hónú yẹn.
Ṣàwárí àwọn àkójọpọ̀ orin Spotify ti Global Voice tí ó ń tọ́ka sí ọ̀ràn wọ̀nyí àti àwọn orin mìíràn tí àjọ ọbá gbẹ́sẹ̀ lé jákèjádò ilé-ayé níbí. Fún ìwífún siwajú síi nípa àwọn orin tí a fi òfin dè, bojú wo àkànṣe ìròyìn wa, Títẹ àwọn Kọ́kọ́rọ́ orin tí kò tọ́.
Àkójọpọ̀ orin ẹ̀hónú láti ọwọ́ àwọn ọ̀dọ́mọdé òǹkọrin ní orílẹ̀-èdè Nàìjíríà:",https://yo.globalvoices.org/2023/01/02/1035/,2 Ṣẹẹrẹ 2023
"Fún Ayẹyẹ Àìsùn Ọdún Tuntun àwọn Ilé-Ìwé ní Moscow, àwọn orin kan ò bójúmu","Àwòrán láti inú àwòránhùn Monetochka lórí YouTube 
Ní inú oṣù Ọpẹ́, ọdún 2022, àwọn tí wọ́n ń sọ èdè Russia lórí Twitter àti Telegram rí àtẹ̀ránṣẹ́ kan tí ó ń tàn kiri. Wọ́n gbé e kalẹ̀ gẹ́gẹ́ bí ẹ̀dà àtẹ̀ránṣẹ́ tí a pín káàkiri láàárín àwọn ilé-ẹ̀kọ́ tí ó kalẹ̀ sí ìlú Moscow fún àwọn tí wọ́n ń ṣètò àwọn ayẹyẹ àìsùn Ọdún Tuntun èyí tí wọ́n ṣàtòjọ àwọn orin ẹgbẹ́ eléré Russia àti ti Ukraine tí “kò gbọdọ̀” jẹ́ kíkọ ní àsìkò irú ayẹyẹ bẹ́ẹ̀.
Níwọ̀n bí kò ṣe hàn kedere bí èyí bá jẹ́ ẹ̀dà àtẹ̀ránṣẹ́ kan ní tòótọ́, púpọ̀ nínú àwọn ẹ̀gbẹ́ eléré àti àwọn olórin tí a dárúkọ ní wọ́n wà nínú àtòjo ̣kan ti àwọn tí àjọdún orin wọn ti di èèwọ̀ lórílẹ̀-èdè Russia láti ìgbà tí Moscow ti ya bo orílẹ̀-èdè Ukraine, nítorí pé wọ́n rí àwọn ẹgbẹ́ eléré náà gẹ́gẹ́ bí èyí tí ó ń ṣe “àtakò-ìfẹ́-orílẹ̀-èdè” tàbí “àtakò-orílẹ̀-èdè-Russia.”
Ohùn Àgbáyé (Global Voices) yan àwọn orin díẹ̀ láti inú àtòjọ àwọn ẹgbẹ́ eléré tí a “fòfindè” fún ọ láti gbádùn.
Monetochka jẹ́ olórin láti ìlú Yekaterinburg, ìgboro orílẹ̀-èdè Russian tí ó ní mílíọ́nù 1.5 ènìyàn ní ẹkùn Urals. Ọmọ-ọdún 15 ni ó jẹ́ nígbà tí ó di gbajúgbajà pẹ̀lú àwọn orin tí́ ó kọ. Láti ìgbà náà, ó ti ṣe ọ̀pọ̀lọpọ̀ àwọn àwo orin tí ó gbajúgbajà jáde. Ní́gbà tí ìkọlù orílẹ̀-èdè Russia sí Ukraine bẹ̀rẹ̀ ní inú oṣù Kejì, ọdún 2022, ó kúrò ní orílẹ̀-èdè náà, ó sì sọ̀ro láìfòyà tako ogun náà.
Èyí ni àwòrán-olóhùn rẹ̀ tuntun ti orin “Burn, burn.” (Jóná, jóná). Ó kọ ọ́ lórin pẹ́ “Jóná, orílẹ̀-èdè mi, jóná, ẹ máà dáwọ́ iná dúró,” tí ó ń sọ̀rọ̀ tako ohun ti orílẹ̀-èdè Russia ti dà.

Ọ̀kan lára àwọn ẹgbẹ́ eléré ilẹ̀ Ukraine tí ó gbajúgbajà jùlọ ni Okean Elzy. Ẹgbẹ́ eléré náà ti jẹ́ àpéjọwò lájọ orin lágbàáyé láti ọdún 1994, adarí rẹ̀ Svyatoslav Vakarchuk sì tún jẹ́ ajàfẹ́tọ̀-ọmọnìyàn lábala òṣèlú. Ní ọdún yìí, ẹgbẹ́ náà ti ṣe ọ̀pọ̀lọpọ̀ àwọn àjọ̀dún orin nílẹ̀ Yúróòpù ní àtìlẹyìn fún orílẹ̀-èdè Ukraine. Orin àtijọ́ ni èyí ṣùgbọ́n ó lààmìlaaka ó sì tún bágbàmu: a pè é ní “Without fight” (Láìsíjà) ó sì dá lórí àìsọ̀rètínù ènìyàn láì fìjà pẹ́ẹ́ta.

Olórin mìíràn ni ònkọrin tàkaasúfèé Oxxxyimiron. Ó jẹ́ ọ̀kan nínú àwọn ìràwọ̀ ònkọrin ráàpù ọmọ orílẹ̀-èdè Russia tí ó gbajúgbajà jùlọ, ó sì máa ń kópa nínú àwọn ìfẹ̀họ́núhàn ìjàfẹ́tọ̀ọ́. Ó sì tún fìlù sílẹ̀ lẹ́yìn ìbẹ̀rẹ̀ ìkọlù náà. Orin yìí, tí a pè ní “Oida,” ń bu ẹnu àtẹ́ lu Putin àti ogun náà.

Ní àpapọ̀, àtòjọ náà ní àwọn olórin àti ẹgbẹ́ eléré 29. Díẹ̀ nínú wọn, bíi Little Big àti Manizha, ti ṣojú orílẹ̀-èdè Russia rí ní ìdíje Eurovision fún ọdún púpọ̀ látẹ̀yìnwá. Àwọn mìíràn jẹ́ orin ìgbàdégbà, bíi Boris Grebenschikov tàbí DDT rock band.  Gbogbo wọn pata ni wọ́n bu ẹnu àtẹ́ lu ìkọlù orílẹ̀-èdè Russia sí Ukraine ní gbangba.",https://yo.globalvoices.org/2022/12/31/1050/,31 Ọ̀pẹ 2022
"Boji rè é, Ajá tí ó máa ń jayé orí i rẹ̀ kiri ìgboro Istanbul nínú ọkọ̀ èrò","Àwòrán láti orí móhùnmáwòrán Istanbul Metropolitan Municipality (IBB)
Boji, ajá àdúgbò kan láti ìlú Istanbul máa ń wọ ọkọ̀ èrò láti rin ìrìn-àjò káàkiri Istanbul lójoojúmọ́.
Ẹ pẹ̀lẹ́ o,  Èmi ni Boji ti Istanbul ? Gẹ́gẹ́ bí ọ̀kẹ́ àìmọye àwọn ọmọ orílẹ̀-èdè Istabul ẹgbẹ́ẹ̀ mi, Mo máa ń lo ọkọ̀ èrò @municipalityist lójoojúmọ́. E wá kí mi tí ẹ bá rí mi nínú ọkọ̀ èrò, ọkọ̀ reluwé tàbí ọkọ̀ ojú-omi pic.twitter.com/h5wcs370X1
— Boji (@boji_ist) Òwàrà 3, 2021
Boji tilẹ̀ ní ìkànnì Twitter àti Instagram. Ní kòpẹ́kòpẹ́ yìí, ó kí Olórí ìlú Istanbul  Ekrem Imamoglu nítorí pé ìyẹn tẹ̀ lé e lórí gbàgede Twitter.
Orúkọ rẹ̀, Boji jẹyọ láti ara ẹ̀rọ tí ó ń ti ẹsẹ̀ ọkọ̀ sí ìrìn, tí í ṣe ibi tí ó sábà máa ń fara tì, tí ó bá ti wà nínú ọkò èrò.
Ẹka ìjọba tó ń bójú tó ìlú náà, Istanbul Metropolitan Municipality (IMM) ti rí i dájú wí pé ó gba gbogbo abẹ́rẹ́ ìdèènà ààrùn tó yẹ. Kí ó tó di pé wọn ó jọ̀wọ́ọ rẹ̀ láti padà wọ àárín ìgboro, wọ́n sì ṣe àgbékalẹ̀ ẹ̀rọ GPS tí ó ń mú àwọn oníṣẹ́ ẹ̀ka náà mọ ibi tí ó bá wà.
Gẹ́gẹ́ bí IMM ṣe sọ, ìrìn-àjò àrìn kẹ́yìn Bójì ní Istanbul tó ọgbọ̀n ibùsọ̀.
Gbajúgbajà Ajá Ìgboro Istanbul, Boji máa ń lo gbogbo àwọn ọkọ̀ ìrìnnà ti ó wà ní ìgboro ìlú náà bí i Ọkọ̀ ojú-irin abẹ́ ilẹ̀, ọkọ̀ orí ilẹ̀, ọkọ̀ orí ilẹ̀ ọlọ́pọ̀-èrò, àti ọkọ̀ ojú-omi.
Púpọ̀ nínú àwọn ọmọ ìlú tí ó ti agbègbè jínjìn wá ni ó máa ń ṣe alábàápàdé Boji nígbà ọ̀tọ̀ọ̀tọ̀ tí wọ́n sì máa ń pín àwọn àwòrán-an rẹ̀ sórí ẹ̀rọ alátagbà.
Boji ti ní àwọn alátẹ̀lé tí ó ju 50,000 lọ lórí Twitter. Àwọn àtẹ̀jáde rẹ̀ ní ọ̀kọ̀ọ̀kan bóyá lórí Twitter tàbí Instagram ni ó máa ń ní àwọn kókó tí ó ń gba àwọn tí wọn ń wọ ọkọ̀ èrò níyànjú láti máa tẹ̀lé àwọn òfin ààbo ìlú.

Metroda güvenlik için sarı çizgiyi geçmiyorum. Siz de geçmeyin. pic.twitter.com/DcXeur60DZ
— Boji (@boji_ist) Ọ̀wàrà 3, 2021
Fún ti ààbò, Mi ò kọjá ìlà àwọ̀-ìyeyè rí. Ìwọ náà kò gbọdọ̀ kọjá rẹ̀.
Àwọn olùgbé Istanbul tí wọ́n ti pàdé Bojì, bákan náà ti sọ ìrírí wọn pẹ̀lú ajá náà:

Biraz vapur biraz martı⚓ pic.twitter.com/lULfkJPWWt
— Boji (@boji_ist) Òwạ̀rà 2, 2021
Díẹ̀ nínú ọkọ̀ ojú-omi àsọdá, díẹ̀ awon ẹyẹ-àkẹ.

 










View this post on Instagram























A post shared by İstanbul'u Turlayan Köpek? (@boji_ist)



Ojúu wa dí lónìí díẹ̀, a bẹ̀rẹ̀ láti Fatih, a rin ìrìn-àjò gba Bayrampasa, Basaksehir, a pàpà dé Uskudar. Àwọn ènìyàn díẹ̀ dá mi mọ̀. Nítorí náà, mo ya àwòrán-àyàfúnraẹni pẹ̀lú wọn.
Àwọn èrò ọkọ̀ tí wọ́n ti ṣe alábàápàdé Boji sọ pé ara rẹ̀ balẹ̀, kì í sì í kọjá àye rẹ̀.",https://yo.globalvoices.org/2021/11/07/909/,7 Bẹlu  2021
Àwọn ìdílé l’órílẹ̀-èdè Kenya fi ara kááṣá látàrí ipa ìfọjọ́-kún ilé-ìwé tí ó wà ní títì pa,"Ọ̀rọ̀ Olóòtú: Àgbéjádè yìí jẹ́ àjùmọkọ aládàásí Ohùn Àgbááyé Bonface Witaba, aládàásí àlejò Sri Ranjini Mei Hua, aṣèwádìí àti òǹkọ̀wé láti Singapore. 
Ní oṣù Èrèlé, ìjọba ilẹ̀ Kenya kéde àfàró àwọn ilé-ìwé ilẹ̀ náà gẹ́gẹ́ bí ọ̀kan nínú àwọn ọ̀nà láti dẹ́kun ìtànkálẹ̀ àrùn COVID-19. Ìkéde yìí da àwọn àlàkálẹ̀ ẹ̀kọ́ ní àwọn ilé-iwé ilẹ̀ náà rú, léyìí tí ó ṣe àkóbá fún ẹgbẹẹgbẹ̀rún 18 àwọn akẹ́kọ̀ọ́ jákèjádò orílẹ̀-èdè náà. Ó gbégi dínà ìtẹ̀síwájú sísọ ètò-ẹ̀kọ́ di tọ́rọ́ fọ́n kálé, ìdọ́gba àti ètò-ẹ̀kọ́ tó mọ́nyánlórí gẹ́gẹ́ bí ó ṣe wà nínú Àgbéṣe 4 ti Ìgbéró Ìlépa Ìdàgbàsókè Àjọ Ìsọ̀kan Àgbáyé. 
Lára àwọn ìgbìyànjú wọn láti rí i pé ẹ̀kọ́kíkọ́ ń tẹ̀síwájú bí wọ́n ṣe ń dáàbò bo ìlera, ìgbéláìléwu, àti ìgbáyégbádùn àwọn akẹ́kọ̀ọ́ àti olùkọ́, ni Ilé-iṣẹ́ Ètò-ẹ̀kọ́ ilẹ̀ náà pẹ̀lú àjọṣepọ̀ àwọn àjọ elétò ẹ̀kọ́ mìíràn ṣe ìdásílẹ̀ Àjọ elétò ẹ̀kọ́ ìpìlẹ̀, abetíwéré sí ìṣẹlẹ pàjáwìrì COVID-19 ti ilẹ̀ Kenya pẹ̀lú èròǹgbà láti mú ìdàgbàsókè bá ẹ̀kọ́ àtẹ̀yin yàrá ìkẹ́kọ̀ọ́ kọ́ pẹ̀lú ìṣàmúlò ẹ̀rọ̀ asọ̀rọ̀mágbèsì, amóhùnmáwòran, ìgbéṣẹ́ sórí àwọ̀-sánmà, àti àwọn ẹ̀rọ ìbánisọ̀rọ̀ ìléwọ́ alágbèéká.
Ní ọ̀ní, pẹ̀lú akitiyan Àjọ tí o ń mú ìdàgbàsókè bá àlàkalẹ̀ ètò-ẹ̀kọ́ ní ilẹ̀ Kenya (KICD) láti fẹ ìkẹ́kọ̀ọ́ orí ẹ̀rọ ayárabíàṣá lójú sí i, ìdá 80 àwọn akẹ́kọ̀ọ́ ni àwọn tí kò rí àǹfààní ẹ̀kọ orí afẹ́fẹ́ yìí jẹ síbẹ̀, gẹ́gẹ́ bí èsì ìwádìí tí Àgbéṣe Usawa gbé jáde (gbàgede ajẹmẹ́kọ̀ọ́ orí ẹ̀rọ-ayélujára).
Èyí wáyé látàrí àìdọ́gbà òòrè-ọ̀fẹ́ sí ìlò irinṣẹ́ ìmọ̀-ẹ̀rọ amúṣẹ́yá bí i ẹ̀rọ̀-ayárabíàṣá, ẹ̀rọ̀ ayárabíàṣá àgbélétantẹ̀, tàbí àwọn èrọ̀-ìbánisọ̀rọ̀ ìléwọ́ ayárabíàṣá tí ó fi mọ́ ọ̀hángógó iye owó ìṣàmúlò èrọ ayélujára àti kùdìẹ̀kudiẹ nídìí ìṣàmúlò èrọ ayélujára pàápàá jùlọ fún àwọn akẹ́kọ̀ọ́ láti àwọn ìdílé tí wọn kò rí jájẹ àti àwọn ìlú tí wọn kò kàsí. Kódà níbi tí ẹ̀rọ ti wà lárọ̀ọ́wọ́tó gan-an, àìmáatọ́ àwọn ọmọ sọ́nà nídìí ìṣàmúlò ẹ̀rọ ayélujára gan-an alára jẹ́ ohun tí ó ń kọ ènìyàn lóminú.
Kí ìtípa yìí tó bẹ̀rẹ̀, àwọn akẹ́kọ̀ọ́ ní ooreọ̀fẹ́ sí ouńjẹ ọ̀fé ní ilé-ìwé. Àwọn òmọdébìnrin inú wọn ní oore-ọ̀fẹ́ sí àṣọ ìlédìí ìsé-nǹkan-àlejò ti ètò kan fún ìpèsè àṣọ ìsé-nǹkan-àlejò. Pẹ̀lú bí ìtìpa yìí ṣe ti gùn sì, Akọ̀wé Ìgbìmọ̀ Ètò-ẹ̀kọ́ George Magoha ti kéde pé àwọn àlàkalè ilé-ìwé ti “bómi lọ”, tí ó túnmọ̀ sí wí pé àwọn ilé-ìwé yóò wà ní títìpa síbẹ̀ títí di ọdún 2021, léyìí tí yóò sọ ọ̀pọ̀ àwọn akẹ́kọ̀ọ́ sí ipò òṣì pẹ̀lú bí àwọn ẹbí wọn kò ṣe lè pèsè ouńjẹ àti àwọn ohun èlò tí  ó ṣe kókó látàrí àìríṣẹ́ṣe ẹnu lọ́wọ́lọ́wọ́ yìí.
Ní ìlú Kibra, fún àpẹẹrẹ, agbègbè tí wọ́n rí gẹ́gẹ́ bí ibi tí ìṣẹ́ àti ìyà sodo sí jùlọ ní Nairobi (àti ní ilẹ̀ Adúláwọ̀) ọ̀pọ̀ àwọn akẹ́kọ̀ọ́ ni wọn kò ní oore-ọ̀fẹ́ sí àlàkalẹ̀ ẹ̀kọ́ àtẹ̀yìn yàrá ìkẹ́kọ̀ọ́ kọ́ àjọ KCID, bẹ́ẹ̀ ni ọ̀pọ̀ kò tilẹ̀ ní ibi tí wọn ó ti kẹ́kọ̀ọ́ áḿbèlètàsé ibi eré ìdarayá.
(Láti ọ̀pọ̀ ọdún séyìn, agbègbè yìí ti ń jẹ́ pípẹ̀ ní “Kibera” tí í ṣe àṣìpè Kibra tí ó túmọ̀ sí “igbó kìjikìji” ní èdè Nubia. Fífi ọmọ peni lérú ni àwọn ara agbègbè Nubia ní Kenya máa ń rí lílo “Kibera” sí)
Nínú ìfọ̀rọ̀wánilẹ́nuwò lórí Skype pẹ̀lú Asha Jaffar, akọ̀rọ̀yìn tí ó ń gbé ní Kibra, ẹni tí ó gbé ìròyìn nípa ewu tí ó wu àwọn agbègbè Kibra, Jaffar sọ fún Ohùn Àgbáyé pé  àwọn yàrá ìkàwé lọ́fẹ̀ẹ́ tí ó lè gba àwọn akẹ́kọ̀ọ́ mẹ́wàá ní ẹ̀ẹ̀kan ṣoṣo kò tó nǹkan. Àmọ́, àwọn akẹ́kọ̀ọ́ wọ̀nyí ní láti máa fi àyè wọn sílẹ̀ lẹ́yìn bíi wákàtí kan kí ọ̀wọ́ àwọn akẹ́kọ̀ọ́ mìíràn lè ṣàmúlò àwọn àyè náà. Ó fi kún un pé iná ètò fún owó ilé-ìwé ọ̀fẹ́ fún àwọn akẹ́kọ̀ọ́ ní láti jó rẹ̀yìn nítorí òfin jíjìnnà síraẹni láwùjọ tí ìjọba àti àwọn ikọ̀ elétò ìlera kàn nípá.

Asha Jaffar, akọ̀rọ̀yìn àti olùgbé Kibra ń nawọ́ sí àwọn ibùgbé Kibra. Àwòrán láti Ètò ìpèsè Ouńjẹ ọ̀fé Kibra, Oṣù Ògún, ọdún 2020. Àworan jẹ́ lílò pẹ̀lú ìyọ̀nda.
Ipa ìtìpa ọlọ́jọ́ gbọọrọ àwọn ilé-ìwé náà ti ń kọjá agbára bẹ́ẹ̀ ni ó sì ń lapa burúkú lórí àwọn ìdílé tí wọn kò rọ́wọ́ họrí. Pẹ̀lú bí aáyan àtijẹ-àtimu ṣe borí aáyan ètò- ẹ̀kọ́, àwọn akẹ́kọ̀ọ́ pàápàá àwọn omọdébìnrin àti àwọn abilékọ kékèké láti àwọn ìdílé tí ìṣẹ́ ń bá fínra nílò láti ṣe iṣẹ́ oko dídá àti àwọn iṣẹ́ ilé tàbí iṣẹ́ àgbàtọ́ dípò ẹ̀kọ́ ìwé kíkọ́. Èyí wáyé nínú ìtìpa yìí tí ó ṣe déédé pẹ̀lú àkókò tí ọ̀gbìn ṣíṣe wọ́pọ̀ jùlọ ní oṣù Ẹrẹ́nà.
Àwọn ọmọdébìnrin mìíràn gan-an le tibẹ̀ ti kékeré lọ́kọ léyìí tí yóò sọ wọ́n sínú ewu pípa ilé-ìwé tì láti ara oyún àpàpàndodo. Nítorí náà, ètò-ẹ̀kọ́ nínú àwọn ìdílé tí ìṣẹ́ ń bá fínra yóò lami, ìdí ni pé ọ̀pọ̀ nínú wọn ni kò rí ìdí pàtàkì tí ó fi yẹ kí àwọn ó darí àwọn ọmọ àwọn padà sí ilé-ìwé tí àwọn ilé-ìwé bá di ṣísí padà.
Ní oṣù Ẹrénà, Jaffar ṣe ìfilọ́lẹ̀ Ìpèsè Ouńjẹ ọ̀fé Kibra, láti lé ebi jìnà sí agbègbè Kibra pẹ̀lú fífi àpọ̀ kékèké tí ó kún fún oríṣìíríṣìí oúnjẹ ta àwọn ìdílé kòlàkòṣagbe lọ́ọrẹ. Ó bẹ̀rẹ̀ pẹ̀lú wíwá àwọn ìtọrẹ àánú lórí M-pesa (àpò owó orí èrọ ìbánisọ̀rọ̀ alágbèéká) pẹ̀lú èrọ̀ngbà láti bọ́ àwọn ìdílé tí kò ń ọ̀pọ́n pọ́n là 100 fún ọ̀ṣẹ̀ kan, ṣùgbọ́n pẹ̀lú bí àwọn tí wọ́n nílò ìrànlọ́wọ́ ṣe ń pọ̀ si, ètò yìí ti bọ́ ìdílé tí ó tó 2400 títí di Ọjọ 5, Oṣù Ògún. Jaffar rí i mọ̀ pé ìpèsè oúnjẹ ọ̀fẹ́ kò tó nítorí pé àwọn ìdílé yìí nílò àtìlẹ́yìn láti bẹ̀rẹ̀ oko-òwò kéékèèké. Àmọ́ ṣá o, orọ̀ ajé agbègbè yìí dùró gbọhin pẹ̀lú bí káràkátà ṣe ti wara ro.
Afínúfẹ́dọ̀ pín oúnjẹ fún àwọn ènìyàn ibùgbé Kibra láti Ètò ìpèsè Ouńjẹ ọ̀fé Kibra, Kenya, Oṣù Ògún, ọdún 2020. Àwòrán láti Ètò ìpèsè Ouńjẹ ọ̀fé Kibra. Àworan jẹ́ lílò pẹ̀lú ìyọ̀nda.
Kenya ń retí ọdún ètò-ẹ̀kọ́ tuntun nì ọdún 2021— Ṣùgbọ́n èyí tún wà lọ́wọ́ iye ènìyàn tí àrùn COVID-19 bá kọlù —  gẹ́gẹ́ bí ọ̀rọ̀ Magoha, Akọ̀wé Ìgbìmọ̀ Ètò-ẹ̀kọ́.
Ọ̀pọ̀ àwọn amòye nídìí ètò ẹ̀kọ́ sọ báyìí pé àkókò yìí jé oore-ọ̀fẹ́ fún ìjọba láti ṣe ìgbéléwọ̀n ètò-ẹ̀kọ́, kí wọn ó sì tún iná ìpèsè ẹ̀kọ́ fún tẹ̀rútọmọ dá gẹ́gẹ́ bí àfojúsùn àjọ elétò ẹ̀kọ́ ìpìlẹ, abetíwéré sí ìṣẹ̀lè pàjáwìrì COVID-19 ti ilẹ̀ Kenya. Ìgbésẹ̀ àkọ́kọ́, yóò jẹ́ ìya owó sọ́tọ̀ láti mú ìdàgbàsókè bá ilé-ìwé nípa ìpèsè iná, àwọn tábìlì ìkàwé, àga ìjókòó àti iná mọ̀nàmọ́ná tó ṣeé fọkàn tán, pàápàá jùlọ ní àwọn ìgbèríko. Léyìn èyí, ìjọba lè mú àdínkù bá owó iná àti owó omi ní àwọn ilé ìwé nítorí pé bí ó ṣe gbérí yìí ń pa iṣẹ́ wọn lára.
Léyin bí àwọn ohun tí ó ṣe kókó wọ̀nyí bá ti di yíyanjú nìkan ni ìgbìyànjú le bẹ̀rẹ̀ lórí Iṣẹ́ àkànṣe ìkàwé ìgbàlódé alápilẹ̀rọ tí ìjọba gbé jáde ni ọdún 2013. Ètò Mọ̀ọ́kọ-mọ̀ọ́kà Ẹ̀rọ-ayárabíàṣá yìí gbèrò láti rí i wí pé àwọn akẹ́kọ̀ọ́ ilé-ìwé alákọ̀ọ́bẹ̀rẹ̀ (onípò 1-3) lè lo àwọn èrọ ìgbàlódé àti àwọn ohun èlò ìbáraẹnisọ̀rọ̀ pẹ̀lú èròǹgbà láti mú kí ètò ẹ̀kọ́ ilẹ̀ Kenya ó bá ti ọgọ́rùn-ún ọdún 21 mu.
Iṣẹ́ àkànṣe náà fẹ́rẹ̀ẹ́ má gbéra sọ bí wọ́n ṣe kọ́kọ́ múra sí i tó pẹ̀lú bí àwọn àfojúsùn wọn ṣe kùnà àti bí ìmúrasílẹ̀ àwọn olùkọ́ ṣe mẹ́hẹ. Láti le kẹ́sẹ járí, ètò yìí nílò kí wọn ó dá àwọn olùkọ́ lẹ́kọ̀ọ́ ìlò àwọn ẹ̀rọ ìgbàlódé kí wọn ó bà lè ṣàmúlò àwọn ẹ̀rọ náà bí ó ti yẹ.
Ọ̀pọ́n Orílẹ̀-èdè Kenya ti sún láti ìṣètò Ẹ̀kọ́ alákọ̀ọ́bẹ̀ẹ̀rẹ̀ káàkiri àgbáyé (UPE) sí àgbéṣe Ẹ̀kọ́-ìwé fún gbogbo ènìyàn (EFA), UPE tí ó jẹ́ Ìlépa kejì Ilépa ìdàgbàsókè ti Ẹgbẹ̀rún ọdún Àjọ Ìsọ̀kan Àgbáyé tí ó gbèrò láti rí i wí pé nígbà tí ó bá fi máa di ọdún 2015, gbogbo ọmọ ní jákèjádò àgbáyé ni wọn ó ti parí ilé-ìwé alákòóbẹ̀ẹ̀rẹ̀, ṣùgbọ́n EFA ní tirẹ̀ jẹ́ ìpolongo àgbáyé tí àjọ UNESCO léwájú rẹ̀, pẹ̀lú èròǹgbà láti mú àǹfààní ẹ̀kọ́-ìwé tọ “gbogbo ọmọ ìlú ní gbogbo àwọn àwùjọ ”  àgbáyé lọ. Pẹ̀lú àwọn àǹfààní wọ̀nyí, orílẹ̀-èdè Kenya ò gbọdọ̀ fa ọwọ́ aago ìdàgbàsókè yìí sẹ́yìn. 
Ìpènijà tí ó kángun sí orílẹ̀-èdè Kenya báyìí ni láti rí i wí pé àwọn akẹ́kọ̀ọ́ ní oore-ọ̀fẹ́ sí àwọn iṣẹ́ àkànṣe ìkàwé ìgbàlódé tí kì í ṣe ẹ̀kọ́-ìwé nìkan ni yóò máa kọ́ni, sùgbọ́n àpapọ̀ ẹ̀kọ́ tí yóò tún máa kọ́ni lọ́gbọ́n àtiṣe lóríṣìiríṣìi, ìmọ̀ àtilèdádúró láti lè bá àfojúsùn wọn àti ìmúṣẹ ìlepa ìgbérò ìdàgbàsókè tí ó bá fi máa di ọdún 2030.",https://yo.globalvoices.org/2020/08/16/794/,16 Ògún  2020
"Ní orílẹ̀-èdè Turkey, ẹgbẹẹgbẹ̀rún méjì àbọ̀ àwọn akẹ́kọ̀ọ́ ni wọ́n jókòó ṣe ìdánwò ìgbaniwọlẹ́ sí Ifásitì","Àwòrán ojú ìwò àwòrán-olóhùn orí YouTube  ti orin kan láti ọwọ́ Mabel Matiz pẹ̀lú ọ̀rọ̀ orin náà ní àárín àìgbọ́raẹniyé tí ó súyọ látàrí Ìdánwò Ìgbaniwọlé sí Ilé Ẹ̀kọ́ Gíga (YKS): “Gözümün gördüğü, göğsümün bildiği ile bir değil” ohun tí ojú mi rí kọ́ ni ọkàn mi mọ̀”)
Ní orílẹ̀-èdè Turkey, orílẹ̀-èdè tí ó lé ní ẹgbẹẹgbẹ̀rún mẹ́tàlélọ́gọ́rin ènìyàn (83 million), ènìyàn ní láti peregedé nínú ìdánwò ìgbaniwọlé tí wọn ń pè ní Yükseköğretim Kurumları Sınavı ní èdè ilẹ̀ Turkey láti wọlé sí Fáfitì. Pẹ̀lú bí àjàkẹ́lẹ̀ COVID-19 ṣe ń jà rànhìn rànhìn, ìdánwò yìí sì jẹ́ ṣíṣe lójútáyé, ẹgbẹẹgbẹ̀rún méjì àbọ̀ ènìyàn (2.5 million) ni wọ́n jókòó ṣe ìdánwò náà.
Ní ọjọ́ 26 osù Kẹta, àjọ àwọn ilé-ìwé gíga ilẹ̀ náà kéde ọjọ́ ìdánwò YKS yìí gẹ́gẹ́ bi ọjọ́ 25 sí ọjọ́ 26 oṣù Keje. Ṣùgbọ́n ní ọjọ́ 4 oṣù karùn-ún, Ààrẹ ilẹ̀ Turkey Recep Erdoğan yí ọjọ́ náà sí ọjọ́ 27 sí ọjọ́ 28 oṣù Keje.
Àyípadà yìí àti àìdájú ìdánwò yìí ti ń kọ àwọn ènìyàn ilẹ̀ Turkey lóminú, ní ààrín ìgboro ìlú àti ní orí àwọn èrọ alátagbà lórí pé: Báwo ni ọjọ́ yíyí ṣe ní ipá lórí ìrònú àwọn akẹ́kọ̀ọ́ tí wọn ń múra sílẹ̀ de ìdánwò láti bí osù mélòó kan? Báwo ni àwọn àlàkalẹ̀ àti òfi ìdèènà ìtànkálẹ̀ COVID-19 yóò ṣe di títẹ̀lé (Jíjìnnà síra ẹni láwùjọ, ìwọn ìgbọ́nà/tutù, ìlò ạṣọ ìbomú) bí a bá ń kó ènìyàn tí ó tó mílíọ́nù méjì àbọ̀ papọ̀.
Ní ọdún 2019, ìdá mẹ́rìnléláàádọ́rin ó lé díẹ̀ ni àwọn olùṣèdánwò tí wọ́n pegedé nínú ìdánwò náà. Nígbà tí ìdá mọ́kàndínlógójì pegedé sí ìpele ìkejì ìdánwò náà.
Orílẹ̀-èdè Turkey ṣe àkọsílẹ̀ ìṣẹ̀lẹ̀ COVID-19 àkọ́kọ́ wọn ní ọjọ́ 11 oṣù kẹta ọdún, ní ìgbà tí ó fi máa di ọjọ́ 15 oṣù keje ẹ̀nìyàn ẹgbẹ̀rún márùn-ún àbọ̀ ti pàdánù ẹ̀mí wọn sí ọwọ́ ààrùn náà bẹ́ẹ̀ sì ni iye ènìyàn tí ó ti ní ààrùn náà ti lé ní igba ẹgbèrún.
Ní ọjọ́ 1 oṣù keje, Ìjọba gùnlé àwọn ìgbéṣẹ̀ ìdẹ́kun lóríṣiríṣi. Àwọn ilé oko-òwò bi ilé ounjẹ, àwọn oko òwò ẹ̀rọ ayélujára, ilé ìṣàfihàn eré, gbọ̀ngàn ạyẹyẹ ìgbeyàwó tí wọ́n tì pa fún bíi oṣù mẹ́ta ni wọ́n ti tún ṣí padà báyìí, àmọ́ ṣá pẹ̀lú àtẹ̀lé ìjíjìnà síra ẹni láwùjọ. Àwọn olùbẹ̀wò báyìí nílò láti máa bo imú wọ, wọn yóò sì máa ṣe àyẹ̀wò ìgbóná/tutù wọn.
Bí àwọn akẹ́kọ̀ọ́ tilẹ̀ fi ìpè síta pé kí ìdánwò YKS ó di sísún síwájú, ìjọba ò tẹ̀tì nínú àlàkalẹ̀ rẹ̀: Ní ìparí oṣù keje mílíọ̀nù méjì àbọ̀ ni ó jókòó ṣe ìdánwò náà..
Gẹ́gẹ́ bí a ṣe rí i ní inú túwíìtì yìí, tí ó nííṣe pẹ̀lú àsujù lórí ìmúnitẹ̀lẹ́ ìjìnnà sí ara ẹni láwùjọ:

2,5 milyon öğrencinin girdiği YKS, tüm uyarılara rağmen yapılıyor: Sosyal mesafe ortadan kaybolduhttps://t.co/OlBVYfGNOE pic.twitter.com/MhuRK45wKK
— Tele1 Gerçekleri İzleyin (@tele1comtr) June 27, 2020
Ìdánowò YKS ń lọ lọ́wọ́ pẹ̀lú mílíọ́nù méjì àbọ̀ akẹ́kọ̀ọ́ ládúrúu gbogbo ìkìlọ̀: Ìjìnàsíra-ẹni láwùjo gan-an di àwátì.
Àìgbọ́raẹniyé Ìdànwò YKS tuntun: ìwà rere
Kì í ṣe COVID-19 nìkan ni famínfà tí ó yí Ìdánowò YKS ká ní ọdún 2020. Ọ̀pọ̀lọpọ̀ àwọn ọ̀rọ̀ ló ti ń jà rànhìnrànhìn láti ìbẹ̀ẹ̀rẹ̀ oṣù keje èyí tí ó nííṣe pẹ̀lú ìwé àyọkà fún ìdánwò èdè Turkish. Ọ̀kan nínú àwọn ìbéèrè abẹ́ rẹ̀ tọ́ka sí “Fırtınadayım, (mo wà nínú ìjì), orin olórin tàka-n-súfèé kan Mabel Matiz tí í ṣe  LGBTQ “Fırtınadayım” (“I am in the storm”):

Ìbéèrè lórí ìtumọ̀ “Gözümün gördüğü, göğsümün bildiği ile bir değil” (tí a le tú sí ohun tí ojú mi rí kọ́ ni ohun tí aya mí mọ̀) ti ń da àwọn ìkànnì àwùjọ rú gùdùgùdù nítorí Mabel jẹ́ ẹni tí àwọn ọdọ́ mọ̀ bí ẹni mọ owó (ọ̀pọ̀ àwọn àwòrán-àtohùn rẹ̀ ní ó máa ń ní ìwò tí ó tó àádọ́ta mílíọ́nù) àti ìṣe rẹ̀ lórí àwọn ohun tí ó jẹmọ́ akọ́ṣebíabo.
Ní ìbámu pẹ̀lú fàmínfà orí ìkànni Twitter, Halis Aygün Ààrẹ Center for Measurement, Selection and Placement (ÖSYM), ẹ̀ka ìjọba tí ó bójú tó ìṣètò ìdánwò sọ nínú ìfọ̀rọ̀wánilẹ́nuwọ̀ pẹ̀lú àgbà òṣìṣẹ́ ìròyìn kan, Yeni Akit. Níbẹ̀ ni ó ti sọ pé wọn yóò ṣe ìwádìí ọ̀rọ̀ náà, gbogbo àwọn tí wọ́n bá sì lọ́wọ́ nínú fífi ìwé náà si abẹ́ ìdánwò ọ̀hún ni wọ́n yóò lé kúrò lẹ́nu iṣẹ́:
Ìdánwò YKS ọdún 2020 kẹ́sẹ járí kákàkiri àwọn ibùdó ìdánwò méjìdínnígbà (188) ní ìṣí ẹ̀ẹ̀mẹta, tí àwọn akópa nínú rẹ̀ sì ń lọ bíi mílíọ́nù méjì àbọ̀. Àwọn ìdánwò rẹ̀ jẹ́ èyí tí àwọn onímọ̀ akadá káàkiri àwọn fáfitì orílẹ̀-èdè wa ṣètò. Ìkíyèsí àwọn ẹ̀kọ́ ilé àti ọgbọ́n ìbágbépò láwùjọ fùn àwọn ilé-ìwé gíga wa máa ń jẹ́ kíkíyèsí. Àwọn òṣìṣẹ́ tí èyí bá ṣí mọ́ lórí ni wọn yóò di gbígbọ́n dànù kúrò nínú ìṣètò ìdánwò. Àwọn òṣìṣẹ́ tí èyí bá ṣí mọ́ lórí ni wọn yóò di gbígbọ́n dànù kúrò nínú ìṣètò ìdánwò.
Fún àwọn asàmúlò ìkànnì Twitter kan, ìdájọ́ yìí kò tó:

Yetmez, ihmâl gösteren başkan da yönetim sürecinden çıkarılmalı ki gereken hakkıyla yapılmış olsun.
— ?? Afşin BOLAT ?? (@abolat_38) July 2, 2020
[Òkè] Ààrẹ ÖSYM sọ̀rọ̀ fún ìgbà àkọ́kọ́ lẹ́yìn ìdánwò!
“Wọ́n ti fi ìdí ìwádìí lọ́lẹ̀ láti wo ibi tí ìṣòro náà ti wọ́wá. Àwọn tí wọ́n bá lọ́wọ́ nínú rẹ̀ yóò di gbígbọ́n dànù kúrò nínú ìṣètò ìdánwò.”
[Ìsàlẹ̀] Kò tó [lá ti yọ ọ́] nìkan, Ààrẹ tí kò ka nǹkan sí náà gbọdọ̀ jẹ́ yíyọ kúrò nínú ìṣàkósọ gbogbo kí ojú rẹ̀ le wálẹ̀.
Ọ̀wọ́ àwọn alẹ́nulọ́rọ̀ láwùjọ náà tún rí wí sí ìpinnu àti ṣètò irú ìbéèrè báyìí:

Bugünkü #yks2020 sınavında @halis_aygun gençlere eşcinsel ve LGBT savunucusu Mabel Matiz (Matiz resimde 'Velev ki İbneyiz' pankartı taşıyan kişi) den başka örnek gösterecek kimseyi bulamadınız mı? Ne yapmaya çalışıyorsunuz?@Akparti @MHP_Bilgi @AKKADINGM @ pic.twitter.com/VitWijUxkg
— Sema Maraşlı (@Semamarasli) June 27, 2020
Nínú ìdánwò #YKS2020 tí ó wáyé lónìí, ẹ kò rí ẹlòmìíràn fi ṣe àpèjúwe fún àwọn ọmọdé wọ̀nyí àfi ọkùnrin oníbálòpọ̀-akọsíakọ nnì Mabel Matiz? (Ènìyàn tí ó gbé àkólé tí ó fi ń polongo pé “Oníbálòpọ̀-akọsíakọ ni àwa” Kí ni ẹ̀ ń gbìyànjú láti ṣe?
Èrò àwọn aṣàmúlò ìkànni Twitter kò ṣọ̀kan pẹ̀lú bí àwọn mìíràn ṣe ń tọ́ka sí àwọn àṣeyọrí Mabel Matiz àti bí ó ṣe lókìkí sí:

Mabel Matiz'in kliplerini izlemenizi tavsiye ediyorum sevgili inceleme kurulu uyeleri.. zira uzun yillardan beri bu derece kulturumuze sahip cikan baska sanatcimiz yoktur.o yuzdendir ki #mabelmatiz  bu topraklarin değeridir.. özgün bir ""sanatçımızdır"".
— Tuğçe Akşit (@metalikebe) July 3, 2020
Èyin ọmọ ìgbìmọ̀ aṣèwádìí. Mo fẹ́ kí ẹ wo àwọn fọ́nrán Mabel Matiz. Nítorí pé a kò ní eléré mìíràn tí ó ti ṣe àmúlò àṣà wa tó báyìí ní ọ̀pọ̀ ọdún sẹ́yìn. Ìdí nìyẹn tí mabelmatiz ṣe jẹ́ ìsúra wa.
Àwọn èèyàn lórí ayélujára pé àkíyèsí sí i pé fífi ojú sun olórin tí ó jẹ́ oníbálòpọ̀-akọsíakọ, àwọn olóṣèlú yóò pa àwọn ọ̀rọ̀ tí ó ṣe kókó tì:

Kimse tecavüzcüye tacizciye ses çıkarmıyor Mabel Matiz sorusuna inceleme başlatılmış hay Allah'ım yaaa
— ?H E L E N A? (@HelinBaskin) July 3, 2020
Kò sí ẹni tí ó figbe ta lórí àwọn afipábánilòpọ̀, síbẹ̀ ìwádìí Mabel Matiz ni wọ́n ń gbà bí ẹni ń gba igbá ọtí.
Eléyìí kó gbogbo rẹ̀ nílẹ̀:

‘Toplumsal değer yargılarımız’ diyosunuz ama kültürümüzü yaptığı işlerde en iyi yansıtandır Mabel Matiz. Asıl o inceleme Mabel Matiz'e hakaret edip bu ülkede her konuda ayrımcılık yapanlara başlatılmalı#MabelMatizYalnızDeğildir pic.twitter.com/2NDfdQgkmn
— SEHER (@kimennee_) July 4, 2020
Ẹ sọ pé “ìdààbò bo ìṣe wa” ṣùgbọ́n Mabel Matiz ni ẹni tí ó ṣe ìgbéjáde àṣà wa jùlọ. Ó wa yẹ kí ìwádìí ó dá lé àwọn èyí tí ó tàbùkù Mabel Matiz tí wọ́n sì ṣẹlẹ́yàmẹ́yá rẹ̀. #MabelMatizisnotalone [Àtẹ̀jáde òkè]
Èsì Mabel Matiz sí àìgbọ́raẹniyé náà
Ní ọjọ́ 3 oṣù Keje, bí fàmínfà náà ṣe ń gbóná sí i, Matiz padà la ohùn:

Eh, hayatın sınavları bitmez demiştim : ) Bi’ yoklama da burdan geldi.
— Mabel Matiz (@mabelmatiz) July 3, 2020

Müziğimi yapmaya, hikayeler anlatmaya ve bu ülkenin bir parçası olmaya gönülden devam edeceğim.
Bir başka sınavda görüşmek üzere…
— Mabel Matiz (@mabelmatiz) July 3, 2020
Ẹ ǹlẹ́ o:) Inú mi dùn pé orin mi jẹ́ lílò fún irú ìdánwò pàtàkì bí èyí. Ní báyìí, ìyàlẹ́nu lójẹ́ fún mi bí ìgbéayé mi ṣe di ohun tí ó kan ìdánwò tí à ń sọ yìí. Ẹ wo ohun tí a fi dán mi wò..bí a ṣe gbé ààmi kan ní ìfẹ̀gbẹ́kẹ̀gbẹ́ pẹ̀lú orúkọ mi. Kò burú, Ìdánwò ayé kò lópin:) Iyán tún di àtúngún wàyí. Mo ka ọ̀pọ̀lọpọ̀ àwọn àtẹjáde tí ó ṣègbè lẹ́yín mi. Òhun tí mo fẹ́ sọ nínú orin yẹn yémi, mó nímọ̀ pé ó yé ẹ̀yin náà, ara mi sì tún yá gágá sí i. N ó tẹ̀síwájú láti máa kọ orin sí i, láti máa sọ ìtàn àti láti jẹ́ ọmọ orílẹ̀-èdè yìí.
Ká tún pàdé nínú ìdánwò mìíràn…
Matiz sì lókìkí síbẹ̀: lẹ́yìn ọjọ́ kan tí Aygun sọ̀rọ̀ sáfẹ́fẹ́, ó gba àmì-ẹ̀yẹ méjì nínú ìdíje àmì-ẹ̀yẹ kan nípasẹ̀ ìbò tí ó pọ̀jù. Ó gba àmì-ẹyẹ ipele méjì, “Orin tí mùṣèmúṣè rẹ̀ dá múṣé jùlọ” àti “Olórin ọkùnrin tí mùṣèmúṣè rẹ̀ dá múṣé jùlọ” ní ìdíje àmìẹyẹ Pantene Golden Butterfly ẹlẹ́ẹ̀kẹrìndínláàádọ́ta irú rẹ̀. Èyí fi hàn pé ọ̀pọ̀ ènìyá̀n ni wọ́n wà lẹ́yìn rẹ tako ọ̀rọ̀ ìbálòpọ̀-akọsíakọ tí ìjọba àti àwọn alẹ́nulọ́rọ̀ tí ìjọba ń sọ.
Ní ọjọ́ 5 oṣù Keje, Mabel Matix tún túwíìtì:

46.Altın Kelebek Ödülleri’nde “En İyi Erkek Sanatçı” ve “En İyi Video Klip” ödüllerini aldık, mutluyum! Layık gören tüm dinleyici dostlarıma teşekkürler! Mendilimde Kırmızım Var klibinin değerli yönetmeni Erhan Arık’a ve DOP Meryem Yavuz’a ayrıca teşekkürlerimi sunuyorum. pic.twitter.com/87wjv8Zmen
— Mabel Matiz (@mabelmatiz) July 5, 2020
Mo gba àmì-ẹyẹ “àwòrán-àtohùn orin tí mùṣèmúṣè rẹ̀ dá múṣé jùlọ” àti “Olórin ọkùnrin tí mùṣèmúṣè rẹ̀ dá múṣé jùlọ” nínú ìdíje àmì-ẹyẹ Pantene Golden Butterfly ẹlẹ́ẹ̀kẹrìndínláàádọ́ta irú rẹ̀, Inú mi dùn! Ẹ ṣé gan ẹ̀yin olùgbọ́ mi gbogbo. Màá fẹ́ láti dúpẹ́ lọ́wọ́ Erhan Arik àti DOP Meryem Yavuz, àwọn tí wọ́n darí àwòrán-àtohùn [orin mi] “I Have a Red in My Wipe” clip tẹ́lẹ̀.",https://yo.globalvoices.org/2020/08/15/767/,15 Ògún  2020
COVID-19 ṣe àgbéǹde ìṣẹ̀lẹ̀-àtẹ̀yìnwá tó burú jáì nípa ìdánwò egbògi ní Ilẹ̀-Adúláwọ̀,"Olóyè ọmọ-ogun. 1st Class Marites Cabreza, olùtọ́jú ọmọ tí ó ń ṣiṣẹ́ pẹ̀lú 354th Civil Affairs Brigade, Special Functioning Team, Combined Joint Task Force-Ìho Ilẹ̀-Adúláwọ̀, ń tọ́jú aláìsàn lọ́jọ́ 29, oṣù kẹta, ọdún-un 2008, lásìkò àkànṣe iṣẹ́ ìwòsàn ìlú ní Goubetto, Djibouti. Àwòrán láti àkàtà Ọmọ-ogún Òfuurufú US Ẹ̀ka ìmọ̀ ẹ̀rọ , Jeremy T. Lock. Ìlò gbogboògbò.
Yẹ àkànṣe ìròyìn-in ‘Ohùn Àgbáyé’  lórí ipa tí COVID-19 ń kó lágbàáyé.
Arée pànpàlà bí o ò lọ ó yàgò tí ń ṣẹlẹ̀ láàárín àwọn onímọ̀ ìjìnlẹ̀ àti oníṣẹ́ ìwádìí kò ṣẹ̀yìn ìgbésẹ̀ láti ṣe àyẹ̀wò àwọn oògùn tí wọ́n rò pé ó lè wo àrùn COVID-19 sàn lára ọmọ ènìyàn ti ń dá gbọ́nmisíi-omi-ò-tóo sílẹ̀ ní Ilẹ̀-Adúláwọ̀.
Lọ́jọ́ 1, oṣù kẹrin, àwọn oníṣẹ́ ìwádìí ọmọ ilẹ̀ Faransé méjì, Oníṣègùn Jean-Paul Mira, àti Camille Locht, dá a lábàá lórí ètò kan ní orí ẹ̀rọ-amóhùnmáwòrán wí pé Ilẹ̀-Adúláwọ̀ ni ó yẹ kí wọn ó ti kókó dán egbògi àjẹsára tí yóò ká apá àrùn kòkòrò àìfojúrí kòrónà sàn wò, gẹ́gẹ́ bí Al-Jazeera ti ṣe jíyìn ìròyìn náà. Oníṣègùn Mira, olórí ẹ̀ka ìtọ́jú àfẹ́jù ti Cochin Hospital tí ó wà ní Paris, fi ọ̀rọ̀ náà wé “àwọn ìwádìí àyẹ̀wò fún Àrùn Kògbóògùn ÉÈDÌ, tí ó jẹ́ wí pé lára àwọn olówòo nàbì ni a ti kọ́kọ́ dán an wò, a gbìyànjú àwọn nǹkan kan nítorí a mọ̀ dájú wí pé wọn kì í dá ààbò bo ara wọn, àti pé ó rọrùn fún àrùn ìbálòpọ̀ láti lúgọ sí ara wọn.”
Àwọn oníṣẹ́ ìwádìí méjèèjì mẹ́nu lọ́rọ́ nígbà tí àsọgbà ọ̀rọ̀ kan wáyé lórí ìṣàyẹ̀wò egbògi àjẹsára BCG fún ikọ́-àwúpẹ̀jẹ̀ ní Yúróòpù àti Australia láti mọ̀ bóyá yóò ṣiṣẹ́ ìwòsàn fún kòkòrò àìfojúrí kòrónà àkọ́kọ́ irú ẹ̀. Ní Australia, àyẹ̀wò ti ń lọ lórí àwọn oníṣẹ́ ìlera ẹgbẹ̀rún 4.
Ìṣesí àwọn oníṣẹ́ ìwádìí wọ̀nyí jẹ́ gbohùngbohùn ìṣẹ̀lẹ̀-àtẹ̀yìnwá ọlọ́jọ́ pípẹ́ tí ó ní ṣe pẹ̀lú ìdánwò àti fífọwọ́ọlá gbá ọmọ Adúláwọ̀ ní ojú, tí ó ṣe wí pé àwọn adarí Ilẹ̀-Adúláwọ̀ ti pàdí-àpò-pọ̀ pẹ̀lú àwọn iléeṣẹ́ apooògùntà — tí ó fi Yúróòpù tàbí ilẹ̀ Amẹ́ríkà ṣe ibùgbé — láti wá ṣe àyẹ̀wò ní ara àwọn tí kò rí já jẹ láwùjọ.
Lẹ́sẹ̀kẹsẹ̀ ni ìṣọ̀rọ̀sí àwọn oníṣẹ́ ìwádìí wọ̀nyí rí ìdálẹ́bi àti ìbínú àwọn ènìyàn, tí ó mú àpólà ọ̀rọ̀ kan, “Ọmọ ilẹ̀-Adúláwọ̀ kì í ṣe eku ẹmọ́.” gbajúmọ̀ lórí ẹ̀rọ-agbọ́rọ̀káyé.
Ìràwọ̀ agbábọ́ọ̀lù ọmọ orílẹ̀-èdè Ivory Coast Didier Drogba túwíìtì:

Kò ti ẹ̀ yẹ kí ọ̀rọ̀ yìí ó máa wáyé rárá. Ilẹ̀-Adúláwọ̀ kì í ṣe iyàrá àyẹ̀wò.
Mo fi àsìkò yìí kọ àwọn ọ̀rọ̀ irọ́, ẹ̀gàn àti ìrẹnisílẹ̀ wọ̀nyẹn.
Ẹ bá wa yọ Ilẹ̀-Adúláwọ̀ kúrò nínú àjàkálẹ̀ Covid 19 t'ó ń ràn ká lọ́wọ́lọ́wọ́ kí ó dín kù. pic.twitter.com/41GIpXaIYv
— Didier Drogba (@didierdrogba) Ọjọ́ 2, Oṣù Kẹrin, ọdún-un 2020
Nígbà tí ó di ọjọ́ 3, Oṣù Kẹrin, Oníṣègùn Mira ti ṣe ìtọrọ àforíjì fún àwọn ọ̀rọ̀ tí ó sọ, àmọ́ lẹ́yìn tí àwọn ẹgbẹ́ SOS Racisme kọ ẹ̀yìn sí i ni ó ṣe èyí. Òṣìṣẹ́ẹ oníṣègùn Locht, bákan náà, da àwọn ẹ̀hónú orí Twitter dànù gẹ́gẹ́ bí i “ìròyìn ẹlẹ́jẹ́,” nítorí wí pé àwọn ọ̀rọ̀ náà kò rí bí wọ́n ti ṣe ń sọ ọ́.
Ní àárín ọ̀sẹ̀ yẹn kan náà, onímọ̀ nípa àrùn àìfojúrí ọmọ orílẹ̀-èdè Congo Jean-Jacque Muyembe, tí ó ń léwájú nínú ìgbógunti àjàkálẹ̀ àrùn ibà ìdà ẹ̀jẹ̀ Ebola ní orílẹ̀-èdè Ìlú Ìjọba Àwaarawa Olómìnira Congo, filọ̀ wí pé DR Congo “ti ṣe tán láti kópa nínú irúfẹ́ ìdánwò egbògi tí yóò pa kòkòrò àìfojúrí kòrónà tí kò bá à wáyé lọ́jọ́ iwájú,” bí News 24 ti jábọ̀.
Muyembe, olórí ìgbìmọ̀ amúṣẹ́ṣe lórí àjàkáyé àrùn náà àti Iléeṣẹ́ ètò ìlera orílẹ̀-èdè náà, sọ níbi àpérò àwọn oníròyìn kan:

Wọ́n ti yàn wá láti ṣe àwọn àyẹ̀wò wọ̀nyí … Ìlú Ìṣọ̀kan Amẹ́ríkà tàbí Canada tàbí ní China ni a ó ti ṣe egbògi àjẹsára náà. Àwa ni ẹni ayàn fún iṣẹ́ àyẹ̀wò náà níbí.

Lẹ́ẹ̀kan sí i, àwọn ọ̀rọ̀ wọ̀nyí fa ìrúnú àwọn ọmọ Congo àti àwọn ọmọ orí ayélujára jákèjádò ilé ayé tí wọ́n dá Oníṣègùn Muyembe ní ẹ̀bí nítorí ó faramọ́ ìṣàyẹ̀wò egbògi ní DR Congo, níbi tí iye àwọn tí ó ti kó àrùn COVID-19 kò tí ì fi bẹ́ẹ̀ pọ̀.
Láàárín wákàtí díẹ̀, Oníṣègùn Muyembe yànnàná ọ̀rọ̀ọ rẹ̀ nínú àwòrán-àtohùn kan, tí ó fi ìdíi rẹ̀ múlẹ̀ wí pé ó di ìgbà tí wọ́n bá ti kọ́kọ́ yẹ iṣẹ́ egbògi náà wò ní US àti China ni yóò tó jẹ́ lílò ní DR Congo:

Ní àná ni Oníṣègùn Jean-Jacques Muyembe kéde wí pé DRC wà lára àwọn orílẹ̀-èdè tí a ó ti dán egbògi àjẹsára náà wò.
Ó ti wá ṣe àlàyé pé ‘egbògi àjẹsára yóò di lílò ní DRC lẹ́yìn tí ó bá ti jẹ́ lílò ní àwọn orílẹ̀-èdè bí i US àti China’ àti pé òun kò ní fi ọwọ́ sí i kí a lo àwọn ọmọ Congo bí i ‘ẹmọ́’ pic.twitter.com/EZ3TLoxs2A
— Samira Sawlani (@samirasawlani) Ọjọ́ 3, oṣù kẹrin, ọdún-un 2020
Ìṣẹ̀lẹ̀-àtẹ̀yìnwá tó burú jáì nípa ìdánwò egbògi ní Ilẹ̀-Adúláwọ̀
Ìdánwò egbògi ní Ilẹ̀-Adúláwọ̀ — tí ó sábà máa ń wáyé lábẹ́ ẹ̀tàn “ìfẹ́ẹ gbogboògbò” tí ó pọn dandan ní ojúnà àti wá ìwòsàn fún àrùn aṣekúpani bí i àrùn yírùnyírùn àti àrùn kògbóògùn HIV/AIDS — ti lu agogo ìtanijí ìwà-ọmọlúwàbí fún àìníye ọdún — pàápàá jù lọ lórí ìgbàṣẹ lọ́wọ́ àwọn ènìyàn kí wọn ó tó ṣe ìdánwò àti ìlànà ìṣètò ìlera onítúláàsì.
Àwọn iléeṣẹ́ tí ó jẹ́ asíwájú nínú ètò ìlera lágbàáyé bí i Àjọ Elétò Ìlera Àgbáyé, Àjọ Aṣàkóso Àrùn ti orílẹ̀-èdè Amẹ́ríkà àti Iléeṣẹ́ Ètò Ìlera Ìjọba Àpapọ̀ ni ó máa ń kó owó sílẹ̀ fún irú àwọn iṣẹ́ báyìí.
Ní orílẹ̀-èdè Zimbabwe, ní àárín àwọn ọdún tí ó ré kọjá kí a tó wọ Ẹgbàá ọdún, ó lé ní 17,000 àwọn obìnrin tí ó ní àrùn kògbóògùn ni ó ṣe ìdánwò láì fi àṣẹ fún àwọn elétò ìdánwò wí pé àwọn fi ọwọ́ si í kí wọn ó lo àwọn fún iṣẹ́ ìwádìí àyẹ̀wò egbògi-agbógunti ìtànká àrùn kògbóògùn AZT lágọ̀ọ́ ara tí CDC, WHO àti NIH kó owó lé lórí.
Bákan náà ẹ̀wẹ̀, àgbà ọ̀jẹ̀ iléeṣẹ́ apooògùntà Pfizer dán oògùn kan wò tí a pè ní Trovan ní ara àwọn èwe 200 ní Ìpínlẹ̀ Kano, orílẹ̀-èdè Nàìjíríà, nígbà tí àjàkálẹ̀ àrùn yírùnyírùn ṣẹ́ yọ. Ọ̀pọ̀lọpọ̀ ìdílé ni ó pe Pfizer ní ẹjọ́ lórí àìgbàṣẹ lọ́wọ́ àwọn kí wọn ó tó lo àwọn ọmọ àwọn fún ìdánwò.
Ìdánwò egbògi kì í ṣe èyí tí ó dá lórí ìṣẹ̀lẹ̀-àtẹ̀yìnwá nípa ti ẹlẹ́yàmẹyà àti ìfipámúnisìn nìkan — bákan náà ni ó ń ṣe okùnfàa ìṣòro àìfọkàn tán láàárín àwọn aṣojú ètò ìlera àti ará ìlú.
Patrick Malloy kọ sí inú àpilẹ̀kọ ajẹmákadá tí a pe àkọ́lée rẹ̀ ní, “Èròjà Iṣẹ́-ìwádìí àti Ìbókùúsọ̀rọ̀: Ìgbéyẹ̀wò ìrònú nípa ètò Ìṣèlú-tòun Ọrọ̀-ajé tí ó ní ṣe pẹ̀lú ìṣoògùn ìgbàlódé ní ayé ìfipámúnisìn ní Tanganyika” pé “Àti ìfipámúnisìn àti ìṣoògùn ìgbàlódé ní í jọ ń parapọ̀ ṣe, tí ìk-ín-ní ń kín ìlọsíwájú ìkejì lẹ́yìn.”
Láti ayée àmòdi sí ayé irú àwọn “àjàkálẹ̀-àrùn báwọ̀n-ọnnì”, àwọn aṣojú ìjọba ìfipámúnisìn sábà máa ń fi àwọn Ọmọ Adúláwọ̀ ṣe ohun èlò fún ìdánwò láì gba àṣẹ, Malloy kọ pé “…ẹ̀jẹ̀ Ọmọ Adúláwọ̀ ni ó dára jù lọ láti fi bọ́ iṣẹ́ ìwádìí egbògi ayé ìjọba amúnisìn.” Ó tẹ̀síwájú nínú ọ̀rọ̀ọ rẹ̀: 
Ní Tanganyika àti ní apá ibòmíràn ní Ilẹ̀-Adúláwọ̀, èyí túmọ̀ sí wí pé ní ìgbàkúùgbà ni àwọn amúnisìn leè ké sí àwọn tí wọ́n ń jẹ gàba lé lórí láti yànda àwọn pádi ẹ̀jẹ̀, tí ó dúró fún ẹ̀yà àbùdá ara wọn fún aṣojú ètò ìlera tí yóò jẹ́ lílò fún ìdánwò.
Àwọn ìṣẹ̀lẹ̀ báwọ̀nyí kò yàtọ̀ sí gbọ́yìí-sọ̀yìí ọ̀rọ̀ tí àwọn ènìyàn ń jẹ ní ẹnu ní Ìlà-oòrùn Ilẹ̀-Adúláwọ̀ nípa “àwọn ẹgbẹ́” tí ó ń ṣiṣẹ́ fún àwọn Òyìnbó tí iṣẹ́ẹ ti wọn kò ju kí wọn ó máa jí Ọmọ Adúláwọ̀ gbé lọ láti gba ẹ̀jẹ̀ tí wọn yóò fi ṣe oògùn kan bí òjíá tí a pè ní mumiani. Ọ̀rọ̀ ìperí ní èdèe Swahili àkàwé oògùn náà ni “amùjẹ̀” tàbí “agbẹ̀jẹ̀-fún-ìwòsàn” — tí ó ti di “ìmórí-ẹni-sábẹ̀” báyìí.
Ìṣẹ̀lẹ̀-àtẹ̀yìnwá tí ó burú jáì yìí ti gbin èso àìfọkàn tán nínú àwọn egbògi àjẹsára, ìṣàyẹ̀wò àti ìdán oògùn wò ní Ilẹ̀-Adúláwọ̀, tí ó sì ń farahàn nínú iṣẹ́ àwọn aṣojú ètò ìlera tí ó ń ṣiṣẹ́ papọ̀ pẹ̀lú ìjọba àti àwọn iléeṣẹ́ alooògùntà ní àgbáyé.
Ìdánwò oògùn àrùn yírùnyírùn ìgbàa nnì ní Kano, orílẹ̀-èdèe Nàìjíríà, gbin ọ̀pọ̀lọpọ̀ àìnígbágbọ̀ tí kò mú kí ìpolongo ìdánwò oògùn àrùn rọmọlápárọmọlẹ́sẹ̀ ó rinlẹ̀.  Àhesọ nípa egbògi àjẹsára agbógunti àrùn rọmọlápárọmọlẹ́sẹ̀ fọ́n ká sí ìgboro. Àwọn àhesọ ọ̀rọ̀ náà di pínpín ká bí ìròyìn tí ó ṣe atọ́nà ètò ìmúlò ìjọba agbègbè tí ó f'òfin de ìlòo egbògi àrùn rọmọlápárọmọlẹ́sẹ̀ ní orílẹ̀-èdèe Nàìjíríà ní ọdún-un 2003.
Ìmúláradá lẹ́yìn ‘orí fífọ́’ ìfipámúnisìn
Pẹ̀lú ohun tí a ti sọ, kí ni gbogbo ìwọ̀nyí yóò fà fún ìdánwò egbògi àrùn COVID-19 ní Ilẹ̀-Adúláwọ̀? Àwọn ènìyàn ní orí ayélujára àti ajìjàngbara gbogbo ló ti pẹnupọ̀ wí pé “àwọn Ọmọ Adúláwọ̀ kì í ṣe eku ẹmọ́ òyìnbó.”
Ọ̀gá àgbà Àjọ Ètò Ìlera Àgbáyé (WHO) Tedros Adhanom Ghebreyesus ti pe ìhùwàsí àwọn oníṣègùn méjèèjì náà sí “orí fífọ́” tí ó dá lórí “làákàyè ìfipámunisìn”, ó sì fi léde:
Kò leè jẹ́ Ilẹ̀ Adúláwọ̀ àti pé kì í ṣe Ilẹ̀ Adúláwọ̀ ni yóò jẹ́ ibi ìdánwò fún èyíkéyìí irúfẹ́ egbògi.
Síbẹ̀, ìbẹ̀rùbojo àti àìfọkàn tán ìdánwò egbògi ti mú kí dídá àwọn ẹni tí ó ti lùgbàdè àrùn àfòmọ́ kòkòrò àìfojúrí kòrónà mọ́ láwùjọ àti ìṣàyẹ̀wò ó nira fún àwọn òṣìṣẹ́ elétò ìlera.
Ní orílẹ̀-èdèe Côte d'Ivoire ní ọjọ́ 6, Oṣù kẹrin, àwọn afẹ̀hónúhàn ti iná bọ ibi àyẹ̀wò àrùn COVID-19 kan, ìdí tí wọ́n fi ṣe bẹ́ẹ̀ ni wí pé agbègbè tí èró pọ̀ sí ni wọ́n sọrí ibi àyẹ̀wò náà sí tí kò sì bójúmu. Iléeṣẹ́ BBC jábọ̀ wí pé, ìkọlù náà “mú ‘ni rántí ìhùwàsí àwọn ènìyàn ní àsìkò tí àrùn ibà Ebola ń jà rọ̀ìnrọ̀ìn ní Ìwọ̀-oòrùn àti Àárín gbùngbùn Ilẹ̀ Adúláwọ̀ níbí tí àwọn kan ti ya bo àwọn oníṣẹ́ ètò ìlera, pẹ̀lú ìmúfuradání wí pé wọn ń kó àrùn náà wọ àdúgbòo àwọn, bókànràn-an kí wọ́n fún àwọn ní ìtọ́jú tí ó lẹ́tikẹ.”
Jù bẹ́ẹ̀ lọ, nínú rògbòdìyàn àjàkálẹ̀-àrùn ibà Ebola ọdún-un 2018 ní DR Congo, àwọn àyẹ̀wòkan àyẹ̀wòkàn tí a ṣe ní ara àwọn ẹni tí ó ti lu gúdẹ àrùn Ebola “tí ó tẹ̀lé àlàkalẹ̀ ìwà-ọmọlúwàbí kan” — lábẹ́ ìtọ́nàa Oníṣègùn Muyembe àti ìjọba orílẹ̀-èdèe DR Congo — dóòlà ẹ̀mí àwọn ènìyàn níkẹyìn. Nígbà tí ó máa fi di Oṣù Kọkànlá ọdún-un 2019, tí a ti ṣe àyẹ̀wò fún ọmọ orílẹ̀ èdèe Congo tí ó ju ẹgbẹ̀rún lọ, a fi òǹtẹ̀ lu egbògi àjẹsára kan.
Ó yẹ kí WHO ó ṣe ìkéde wí pé àrùn ibà ìdà ẹ̀jẹ̀ Ebola kò sí ní DR Congo mọ́ ní ọjọ́ 12 Oṣù Kẹrin, ṣùgbọ́n lẹ́yìn 50 ọjọ́ tí kò sí ẹni tí ó lùgbàdìi àrùn yìí, ọmọkùnrin tí ọjọ́ oríi rẹ̀ jẹ́ ọdún 26 kó àrùn ibà ìdà ẹ̀jẹ̀ Ebola ó sì filẹ̀ ṣ'aṣọ bora ní ọjọ́ 10 Oṣù Kẹrin.
Ní báyìí, ní àfikún Ebola àti awuyewuye ọ̀rọ̀ ẹ̀tọ́ ọmọnìyàn tí ó ń m'ìgboro tìtì lọ́wọ́lọ́wọ́, orílẹ̀-èdèe DR Congo ní láti kọ ojú sí dídẹ́kun ìgbodikan àjàkálẹ̀-àrùn kòkòrò àìfojúrí kòrónà tí ó ń gbilẹ̀ bí ọ̀gẹ̀dẹ̀.
Àwọn ìgbésẹ̀ 62 tí ó ń gbèrò láti wá egbògi àjẹsára fún àrùn COVID-19 ló ń lọ lọ́wọ́. Àyẹ̀wò àti ìdánwò egbògi àjẹsára tí yóò ṣiṣẹ́ dé góńgó tí a gbé ṣe lọ́nà tí ó bá ìwà-ọmọlúwàbí mu máa ń gba àsìkò. Ǹjẹ́ àwọn iléeṣẹ́ apooògùntà ńlá yóò dìrọ̀ mọ́ àwọn òfin ìwà-ọmọlúwàbí ní Ilẹ̀-Adúláwọ̀ bí wọ́n ti ṣe ń ṣe bí wọ́n bá ń ṣe ìdánwò ní Ilẹ̀ òyìnbó?",https://yo.globalvoices.org/2020/04/12/711/,12 Igbe  2020
Ìgbàgbọ́ ọba kan nínú ewé àtegbó fún ìwòsàn COVID-19 f'ara gbún ìmọ̀-ìjìnlẹ̀ l'órílẹ̀-èdè Nàìjíríà,"Ọọ̀ni Adéyẹyẹ̀ Ẹniìtàn Ògúnwùsì, Ọ̀jájá II ṣe àgbéjáde àwòrán-àtohùn kan tó ń ṣe ìpolongo àgbo ìbílẹ̀ t'ó lè kápá kòkòrò àìfojúrí corona lórí Twitter lọ́jọ́ 30, oṣù Kẹta, ọdún 2020.
Yẹ àkànṣe ìròyìn Ohùn Àgbáyé lórí arapa COVID-19 lágbàáyé wò. 
Àrùn kòkòrò corona àkọ́kọ́ tí a mọ̀ sí COVID-19 ń mi ilé ayé bí ìṣẹ́lẹ̀ títóbi.
Gẹ́gẹ́ bí Fásítì John Hopkins ti ṣe sọ, ènìyàn 900,000 lágbàáyé l'ó ti lùgbàdì àrùn náà; ní ọjọ́ 1, oṣù kẹrin, ọdún 2020, ènìyàn 174 ló ti kó àrùn náà ní orílẹ̀-èdè Nàìjíríà.
Bí àwọn oníwàádìí àti onímọ̀ ìjìnlẹ̀ ṣe ń ṣiṣẹ́ láìsùn láìwo láti pèsè egbògi ìbupá tí yóò dúró gẹ́gẹ́ bí oògùn tí yóò kápá àjàkáyé àrùn náà, àwọn oníṣègùn ìbílẹ̀ náà ti ṣe ìpolongo ohun tí yóò wo àrùn náà.
Ní orílẹ̀-èdè Nàìjíríà, Àdìmúlà Ifẹ̀, ọba ìran Yorùbá káàfàtà, Ọọ̀ni Adéyẹyẹ̀ Ẹniìtàn Ògúnwùsì, Ọ̀jájá II, nígbàgbọ́ wí pé ewé àti egbò lè kápá àrùn COVID-19.
Ní àjọṣepọ̀ pẹ̀lú iléeṣẹ́ oníṣègùn ìbílẹ̀, YemKem International, Ọọ̀ni ti ń to àgbo tí yóò jẹ́ títa.
Àgbo náà ní àkójọpọ̀ ewé ewúro, ewé àti èso igi dógóyárò, imí-ọjọ́, ẹ̀ẹ̀rù, òkìrìṣákọ́, ewé akòko, àti àrìdan tí ó ti jẹ́ oògùn ìbílẹ̀ tí ó kájú òṣùwọ̀n fún ìfọ-èérí-ara àti kòkòrò àìfojúrí dànù nílẹ̀ Yorùbá.
Ọọ̀ni, ẹni t'ó jẹ́ alága Ìgbìmọ̀ Ọba Ìbílẹ̀ Orílẹ̀-èdè Nàìjíríà (NCTRN), ṣe ìkéde lórí ẹ̀rọ agbọ́rọ̀káyé Twitter pẹ̀lú ọ̀kan-ò-jọ̀kan túwíìtì tí ó ṣe ìfilọ àwárí rẹ̀, èyí tí ó sọ pé àgbo náà ti la àyẹ̀wò kọjá tí àtòun àtàwọn tó kó àrùn kòkòrò àìfojúrí corona náà sì ti lò ó. Nínú àwọn túwíìtì ọjọ́ 30 Oṣù Kẹta náà, Ọọ̀ni pe àwọn oníwàádìí sí àkíyèsí láti ṣe ìṣàmúlò àwọn ewé àtegbó fún ṣíṣe egbògi ìbupá.

PLEASE DO NOT TAKE THIS FOR GRANTED (The world did with the warning Last Year June).
I also challenge researchers both in Nigeria and the world to make these natural herbs into clinical medicine and extract the vaccines from it.
— Ooni Enitan Ogunwusi (@OoniAdimulaIfe) March 30, 2020

Mò ń bá Yem Kem International (Ògbóǹtarìgì Oníṣègùn Ìbílẹ̀) iléeṣẹ́ apògùntà ṣiṣẹ́ papọ̀ láti ṣe àgbékalẹ̀ àti títa egbògi náà kárí ayé.
Àsìkò tó láti gba ilé ayé là. Ọ̀la lè pẹ́ jù.
Ẹ jẹ́ kí gbogbo wa ó paramọ́.#Coronavirus #COVID19
— Ọọ̀ni Ẹniìtàn Ògúnwùsì (@OoniAdimulaIfe) Ọjọ́ 30, Oṣù Kẹta, 2020
Àwọn túwíìtì náà ní àwòrán-àtohùn méjì tí ó ní ẹ̀kúnrẹ́rẹ́ àlàyé lórí àwọn àgbo ìbílẹ̀, pẹ̀lú bí a ṣe ń lo àlùbọ́sà fi fa àrùn tó ń ràn ká yọ lágọ̀ọ́ ara àti bí a ti ṣe ń fi òórùn àkójọpọ̀ ewé àtegbó lé “àwọn ẹ̀mí ajogún jìnà.”
Ìgbàgbọ́ ìbílẹ̀ wàákò pẹ̀lú ìlànà ìmọ̀-ìjìnlẹ̀
Ihà kékeré kọ́ ni egbògi ìbílẹ̀ ń kó nínú àṣà ìbílẹ̀ Yorùbá.
Ní gbogbo Oṣù Kẹfà — èyí tó jẹ́ ìbẹ̀rẹ̀ ọdún tuntun nílẹ̀ Yorùbá — àwọn oníṣẹ̀ṣe Bàbá Akéréfinúṣọgbọ́n (Ifá) yóò péjọ fún àjọ̀dùn lórí Òkè Ìtasẹ̀ níbi tí Ifá yóò ti fọ̀ tí yóò sì sọ bí ọ̀la yóò ti rí.
Lọ́jọ́ 6, Oṣù Kẹfà, 2019, níbi Àjọ̀dún Ifá Àgbáyé, odù Òtúrá Méjì ló yọ lójú ọpọ́n, tí Ifá sì ṣe “ìkílọ̀ ìbínú àjàkálẹ̀ ogun àìfojúrí kan.” Àsọtẹ́lẹ̀ yìí ni a gbàgbọ́ wí pé ó jẹ́ COVID-19.

A divine proclamation came out to the world last year June 6th 2019, during the World Ifa Festival – Otura Meji. We foretold about the impending rage of this invisible pandemic war, but few heard us.
Please note that Efod/ Urim and Thurim are in the holy Books.
— Ooni Enitan Ogunwusi (@OoniAdimulaIfe) March 30, 2020

Àsọtẹ́lẹ̀ láti ọ̀run wá fún àgbáyé yọ lójú ọpọ́n ní ọjọ́ 6, Oṣù Kẹfà ọdún 2019, lásìkò Àjọ̀dún Ifá Àgbáyé – Òtúrá Méjì. A sọ àfọ̀tẹ́lẹ̀ nípa ìbínú àjàkálẹ̀ ogun àìfojúrí yìí, àmọ́ àwọn dírẹ̀ ló gbọ́ wa.
Jàre kíyèsí i wí pé Efod/ Urim àti Thurim ń bẹ nínú àwọn ìwé mímọ́ náà.
— Ọọ̀ni Ẹniìtàn Ògúnwùsì (@OoniAdimulaIfe) Ọjọ́ 30, Oṣù Kẹta, ọdún 2020
Àjọ Ètò Ìlara Lágbàáyé (WHO) ti ṣe àtìlẹ́yìn tó gogò fún Ìsẹ́gun Ìbílẹ̀ gẹ́gẹ́ bí ọ̀kan gbòógì lára àwọn ètò ìlera alábọ́dé, tí wọ́n sì sé ìkéde lórí ajẹ́mọ́wà-ọmọlúàbí ìtúpalẹ̀ ewé àtegbó fún ìlera àgbáyé.
Bákan náà ẹ̀wẹ̀, WHO ti fi lé'de pé, lọ́wọ́lọ́wọ́ yìí, kò tíì sí ìwòsàn tàbí oògùn ìbupá fún kòkòrò àìfojúrí COVID-19 àkọ́kọ́.
Fífi ọwọ́ sọ̀yà lórí oògùn ìbílẹ̀ láì ṣe àyẹ̀wò tó múná dóko lé e lórí leè dá họ́hùhọ́hù sílẹ̀ láwùjọ.
Dókítà Olúwatómidé Adéoyè, tí ó jẹ́ onímọ̀ nípa àgbékalẹ̀ òògùn tí ó fi Lisbon, Orílẹ̀-Èdè Portugal ṣebùgbé, bu ẹnu àtẹ́ lu ọ̀rọ̀ tí ọba sọ nípa òògùn ìbílẹ̀ fún ìkápá kòkòrò àìfojúrí corona.
Nínú iṣẹ́-ìjẹ́ àpò ìwé orí ayélujára rẹ̀ sí Ohùn Àgbáyé, Dókítà Adéoyè kọ pé:
There is no way that [the Ọọ̀ni] could know for certain that his ‘medicine’ (concoction) can cure the coronavirus. The proper protocol to test such medicine will be to (i) isolate the virus and test the medicine in ‘petri dishes,’ if effective, (ii) test in animals (models) and eventually in (iii) Humans (safety and efficacy).

Kò sí ọ̀nà tí (Ọọ̀ni) fi lè fi ọwọ́ sọ̀yà pé ‘oògùn’ (àgbò) òun leè ṣe àwòtán kòkòrò àìfojúrí corona.  Ọ̀nà kan gbòógì láti lè fi ìdí bẹ́ẹ̀ múlẹ̀ ni ṣíṣe àyẹ̀wò (i) yíya kòkòrò tó ń fa àrùn yìí sọ̀tọ́ sínú ‘àwo-àyẹ̀wò’, bí ó bá jẹ́ bí idán, (ii) ṣíṣe àyẹ̀wò rẹ̀ lára àwọn ẹranko, kí ó tó kan (iii) ṣíṣe àyẹ̀wò rẹ̀ lára ènìyàn (ló fi ẹsẹ̀ àìléwu àti ìmúnádóko rẹ̀ múlẹ̀).

Onímọ̀ nípa ìpògùnpọ̀ náà tẹnumọ́rọ̀:
Even if we assume they jumped straight to human trials, there is no evidence that Ọọ̀ni has test kits with which he diagnosed people for COVID-19 in order to evaluate the clinical efficacy of the purported medicine.

Kódà bí a bá ti ẹ̀ ní wí pé wọ́n bẹ̀rẹ̀ àyẹ̀wò láti orí ènìyàn, láì tí ì ṣe àyẹ̀wò rẹ̀ lára ẹranko kankan, kò sí ẹ̀rí tó dájú wí pé Ọọ̀ni ní ohun èlò aṣàyẹ̀wọ̀ tí ó fi ṣe ìwádìí àrùn kòkòrò àìfojúrí COVID-19 lára ẹni tí ó bá ní, àti láti leè fi ìmúnádóko oògùn náà rinlẹ̀.

Nínú iṣẹ́-ìjẹ́ rẹ̀, Dókítà Adéoyè tún tako ìgbàgbọ́ tí ó rọ̀mọ ìṣègùn ìbílẹ̀ tí Ọọ̀ni ṣe ìgbélárugẹ rẹ̀ nínú àwọn àwòrán-àtohùn rẹ̀.
Bí àpẹẹrẹ, ọba náà fi yé wí pé àlùbọ́sà leè pa ẹ̀mí tí ò dára lára, tí yóò sì fi ẹ̀mí dídára ọ̀tun  rọ́pò. Àti pé, fífi àlùbọ́sà tí a rẹ́ sí àtẹ́lẹ́-ẹsẹ̀ leè pa, àti rẹ agbára kòkòrò yìí lágọ̀ọ́ ara sílẹ̀, tí yóò sì mú kí ètò ìlera àgọ́ ara ó di ọ̀tun.
Dókítà Adéoyè sọ pé, ìwé ìwádìí ìmọ̀ tó ṣe àtìlẹ́yìn fún agbára àlùbọ́sà wọ̀nyí “sábà máa ń mẹ́hẹ nínú ìwádìí tó jinlẹ̀” ní ti àwọn ète ìsèdánwó, àkóso àti ẹ̀kúnrẹ́rẹ́ ọ̀rọ̀ alálàyé. Àti pé “ó ju ìdá 90 àwọn àyẹ̀wò bẹ́ẹ̀ lọ tí a ṣe lára ènìyàn t'ó kùnà ìmúnádóko àti àìléwu.”
Even if we assume that onions are effective viral neutralizers — if they can’t get into the body or get into the lungs (in the right dose/concentration), there's no way for them to act and be effective.

K'á tiẹ̀ sọ pé àlùbọ́sà leè ṣiṣẹ́ ìpafinínfinfín àwọn kòkòrò àgọ́ ara — bí wọn kò bá leè wọ inú ara tàbí wọ inú ẹ̀dọ̀ fóró (ní ìwọ̀n oògùn àlòlẹ́ẹ̀kan/bí ó ṣe tó), kò sí bí wọn ó tí ṣe jẹ́ bí mọna wáà lágọ̀ọ́ ara.

Dókítà Adéoyè tún fi ẹ̀yìnkùnlé ọwọ́ da ọ̀rọ̀ tí ọba sọ nù pé, jíjó àti fífa òórùn èéfín àwọn ewé àgbo ìwòsàn símú’ ń ṣiṣẹ́ ìwòsàn.
Considering the breathing difficulties observed in COVID-19 patients, it will be an extremely stupid thing to reduce the air quality (oxygen) of someone whose lungs are under-performing.

Bí a bá fi ojú wo ìṣòro àìleèmí sókè-sódò dáadáa tí àwọn tó ti lu gúdẹ àrùn kòkòrò àìfojúrí kòrónà máa ń kojú, kò mọ́gbọ́n dání láti mú àdínkù bá afẹ́fẹ́ (òyì-iná) ẹni tí ẹ̀dọ̀fóró rẹ kò ṣiṣẹ́ bí ó ti yẹ.

Bí jíjó àti fífa òórùn èéfín ewé ṣe jẹ́ ọ̀kan gbòógì lára ọ̀nà ìṣèwòsàn àdáyébá tí ó gbajúmò láwùjọ ní Orílẹ̀-Èdè Nàìjíríà, èéfín náà “kò jẹ́ gẹ́gẹ́ bí egbògi orìràn,” Dókítà Adéoyè sọ fún Ohùn Àgbáyé.
Ní ti arapa lílo àwọn egbògi tí Ọọ̀ni polongo fún ìlera àwọn ènìyàn, Dókítà Adéoyè ṣe àlàyé pé, àwọn tí wọ́n ń ta ọjà irọ́ “gbogbonìṣe gẹ́gẹ́ bí oògùn apakòkòrò àìfojúrí kòrónà… Yóò túnbọ̀ jẹ́ kí àwọn ènìyàn ó máa ríkú he láwùjọ ni.”
Dókítà Adéoyè ṣe ìkìlọ̀ pé lílo àwọn àgbo  wọ̀nyí “lóró, ó sì leè ṣe okùnfà ìjàmbá àrùn pípẹ́ títí síni lágọ̀ọ́ ara”.",https://yo.globalvoices.org/2020/04/02/656/,2 Igbe  2020
Ọ̀rọ̀ àyálò nínú èdè Yorùbá: Bí èdè ṣe yí padà,"Àkàrà tàbí beans cake ní Nàìjíríà jẹ́ oúnjẹ àárọ̀ ní Nàìjíríà, ọjọ́ 11, oṣù kéje, ọdún 2013. Àwòrán láti ọwọ́ Atimukoh láti orí i Wikimedia Commons, àṣẹ CC BY 2.0.
Àjọṣepọ̀ láàárín onírúurú èdè ti wà láti ayébáyé. Fún àkàwé, kí á wo gbólóhùn bí i “restaurant,” tí ó jẹ́ ọ̀rọ̀ tí a yá láti inú èdè Faransé wá sínú èdè Gẹ̀ẹ́sì. Lóde òní, ọ̀rọ̀-àyálò yìí —  ìyẹn gbólóhùn tí a gbà lò láti inú èdè kan sí inú èdè mìíràn láì tú ìmọ̀ rẹ̀ — kò l'óǹkà nínú èdè Gẹ̀ẹ́sì àfi bí ẹni pé kì í ṣe ọ̀rọ̀ tí a yá lò.
Àwọn èdè àyálò wọ̀nyí wáyé látàrí àbápàdé onírúurú ènìyàn kárí ayé, bí wọ́n ṣe ń ṣíkiri, ṣe ọrọ̀ Ajé, àti káràkátà. Látàrí ìtàkùrọ̀sọ tí ó wáyé láàárín àwọn onírúurú ènìyàn wọ̀nyí, èdè wọnú èdè, gbólóhùn àti àpólà ọ̀rọ̀ di àyálò.
Ìṣẹ̀lẹ̀ yìí kò yọ ìran Yorùbá sílẹ̀. Ó tó ẹgbẹẹgbẹ̀rún ènìyàn 40 tíó ń fọ èdè Yorùbá ní orílẹ̀ èdè Nàìjíríà, irú èdè Yorùbá ti dàpọ̀ mọ́ ṣapala èdè Gẹ̀ẹ́sì, tí í ṣe èdè ìjọba amúnisìn àná láti ọdún 1914 sí 1960.
Ó tó ìdajì gbólóhùn èdè Gẹ̀ẹ́sì tí a yà lò nínú èdè Yorùbá. Kí a wo ọ̀rọ̀ bí i “cup.” Ó di kó̩ò̩pù. A pe “phone” ní fóònù, “ball” di bó̩ò̩lù, “television” ni te̩lifís̩ó̩ò̩nù, àti bẹ́ẹ̀ bẹ́ẹ̀ lọ.
Àwọn gbólóhùn “àyálò” wọ̀nyí mú èdè Yorùbá fẹjú sí i. Bákan náà ni àwọn ọ̀rọ̀ àyálò inú èdè Hausa tí àwọn ẹgbẹẹgbẹ̀rún 44 ènìyàn ní Àríwá ilẹ̀ Nàìjíríà ń sọ lọ sua. Èdè yìí yá ọ̀kẹ́ àìmọye ọ̀rọ̀ lò láti inú èdè Lárúbáwá, àwọn ọ̀rọ̀ bí i àlùbáríkà (“ìbùkún”), àlbásà (“àlùbọ́sà”) àti wàhálà (“ìyọnu”).
Ohun tí ó jẹ́ ìwúrí ní ti àwọn ọ̀rọ̀ àyálò nínú èdè Yorùbá ni bí àwọn ènìyàn ṣe ń lò wọ́n nínú ìtàkùrọ̀sọ lójoojúmọ́ bí wọ́n ṣe ń ṣàn wọ inú èdè náà. Wà á gbọ́ gbólóhùn bí i, Bá o̩mo̩ ye̩n mú bó̩ò̩lu è̩  tàbí “Help the child take the ball” lédè Gẹ̀ẹ́sì. Adi, ọmọ-ọ̀rọ̀ tí a falà sí lábẹ́ bó̩ò̩lu jẹ́ tiwantiwa nínú èdè Yorùbá, àwọn aṣàfọ̀ mọ bí wọ́n ṣe ń lò ó.
Ìpèníjà kan tí èdè Yorùbá ní nípa ti ọ̀rọ̀ àyálò ò ju ti ògbufọ̀ ọ̀rọ̀ wuuru tí àwọn aṣàfọ̀ èdè Yorùbá máa ń ṣe láti túmọ̀ àwọn gbólóhùn èdè Yorùbá sí ti Gẹ̀ẹ́sì tí wọ́n máa ń lò nínú ìpèdè dípò ojúlówó èdè Yorùbá. Fún àpẹẹrẹ, àkàrà  — tí àwọn ọmọ Yorùbá ti túmọ̀ sí bean cake — pàápàá nínú ìfọ̀rọ̀jomitoro-ọ̀rọ̀ pẹ̀lú àlejò.
Lílo ọ̀rọ̀ ní èdè pọ́nbélé máa ń mú kí àṣà — ó gbòòrò — tí yóò sí máa jẹ́ kí èdè ó di ìtẹ́wọ́gbà. Bí a bá wò ó báyìí, kò s'ẹ́ni jẹ́ pe sushi Japan lórúkọ mìíràn — sushi ni sushi ń jẹ́.
Bí èyí bá rí bẹ́ẹ̀ fún àwọn ọ̀rọ̀ Yorùbá náà, èdè àti àṣà rẹ̀, yóò gbilẹ̀ kọjá orílẹ̀-èdè Nàìjíríà àti ibi tí wọ́n ti ń fọ èdè Yorùbá kárí ayé. Fún àpẹẹrẹ, àmàlà jẹ́ oúnjẹ tí ó ilẹ̀ Yorùbá lókìkí, pàápàá ní òkè òkun. Gbólóhùn yìí ti rá pálá wọnú ìlò ọ̀rọ̀ èdè mìíràn bí àwọn aṣàfọ̀ Yorùbá bá tẹnu mọ́ ọn. Títúmọ̀ rẹ̀ sí “yam flour” dín agbára ìpèdè náà kù — yóò sọ “ipò Yorùbá nù.”
Bí a bá wo gbólóhùn èdè Gẹ̀ẹ́sì tí a yí padà sí èdè Yorùbá “fanimorious,” tí ó ti ń lókìkí tí ó sì ti wà nínú Ìwé Ìtumọ̀ Ìgbàlódé. Ó túmọ̀ sí “bójúmu,” tàbí “rẹwà,” tí ó súyọ láti fanimó̩ra tí í ṣe gbólóhùn Yorùbá.
Èyí f'ara pẹ́ ìbáṣepọ̀ fonọ́lọ́jì àti mọfọ́lọ́jì: èdè Yorùbá kì í fàyè gba ìhunpọ̀ kọ̀nsónántì àti kí ọ̀rọ̀ parí pẹ̀lú kọ̀nsónántì. Torí ìdí èyí, a fi àfòmọ́ ìparí -ious èdè Gẹ̀ẹ́sì kún ọ̀rọ̀ ìpìlẹ̀ Yorùbá. Síbẹ̀, òtítọ́ farahàn wípé láti ara èdè Yorùbá ni ó ti sú yọ. Ìgbéga ni èyí jẹ́ fún Yor Yorùbá.
Ní kò pẹ́ kò pẹ́ yìí, ọ̀gọ̀rọ̀ èdè Gẹ̀ẹ́sì bí a ti ṣe ń lò ó ní Nàìjíríà di àfikún nínú ìwé ìtúmọ̀ èdè Gẹ̀ẹ́sì ti Oxford.
Ọpọ́n èdè Yorùbá yóò sún síwájú bí àwọn tó ń fọ èdè náà bá lọ́wọ́ sí ìdàgbàsókè rẹ̀; ìlò rẹ̀ nínú iṣẹ́ ìkọ̀ròyìn pọn dandan ní ìbámu pẹ̀lú bí ayé ṣe ń lu jára wọn bí ajere lóde òní.
Ní ìparí, èyí yóò túbọ̀ mú kí iṣẹ́ ìwádìí èdè Niger-Congo ó rinlẹ̀.",https://yo.globalvoices.org/2020/03/11/616/,11 Ẹrẹ́nà  2020
Olóyè yìí nírètí wí pé àwọn ọmọ Yorùbá yóò tẹ́wọ́ gba ‘alífábẹ́ẹ̀tì t'ó ń sọ̀rọ̀’ tí òun hu ìmọ̀ rẹ̀,"Olóyè Tolúlàṣẹ Ògúntósìn dúró lẹ́gbẹ̀ẹ́ ọba ilẹ̀-Yorùbá káàfàtà, Ọọ̀ni ti Ilé-Ifẹ̀, lórí ìjókòó. Olóyè Ògúntósìn ló yànda àwòrán.
Lẹ́yìn ìpolongo kárí ayé nípa Ọdún Èdè Ìbílẹ̀ Àgbáyé ní ọdún 2019 àti ìkéde Ọdún mẹ́wàá Èdè Ìbílẹ̀ Àgbáyé 2022-2032, púpọ̀ nínú àwọn ọmọ Ilẹ̀-Adúláwọ̀ ló ti bẹ̀rẹ̀ ọ̀kan-ò-jọ̀kan àkànṣe iṣẹ́ tó ní ṣe pẹ̀lú ìdàgbàsókè àwọn èdè Ilẹ̀-Adúláwọ̀.
Lílo àyálò ìlànà Látíìnì fún kíkọ èdè Yorùbá yóò di àfìsẹ́yìn tí eégún aláré ń fiṣọ láì pẹ́ ní èyí tí ọmọ Káàárọ̀-o-ò-jí-ire kan, Olóyè Tolúlàṣẹ Ògúntósìn, ẹni tí ó ń gbé ní Ilẹ̀ Olómìnira Bẹ̀nẹ̀, Ìwọ̀-oòrùn Ilẹ̀-Adúláwọ̀, ti hu ìmọ̀ ìlànà tí a ó máa lò fún kíkọ èdè Yorùbá.
Alífábẹ́ẹ̀tì Yorùbá tuntun náà ti ń gbàlú kan pẹ̀lú ìrètí wí pé yóò pààrọ ti Látíìnì tí ó ti jẹ́ lílò fún ọgọ́rùn-ún ọdún àti jù bẹ́ẹ̀ lọ.
Gẹ́gẹ́ bí Olóyè Ògúntósìn ti ṣe rò fún Ohùn Àgbáyé nínú ìfọ̀rọ̀wánilẹ́nuwò lórí WhatsApp, ojú àlá ni alífábẹ́ẹ̀tì àràmàndà wọ̀nyí ti f'ara hàn sí òun. Ní báyìí, níṣe ni ó máa ń ṣe ìrìnàjò jákèjádò Ilẹ̀-Yorùbá — láti Bẹ̀nẹ̀ títí dé Nàìjíríà — láti polongo “alífábẹ́ẹ̀tì tí ó ń sọ̀rọ̀” rẹ̀ bí àwọn alálẹ̀ ti ṣe fi rán an.
Olóyè Ògúntósìn nígbàgbọ́ wí pé Odùduwà, tí ó jẹ́ bàbá-ńlá ìran Yorùbá lo alífábẹ́ẹ̀tì náà ní ayé àtijọ́ — àmọ́ ó ti di ohun ìgbàgbé. 25 ni gbogbo àwọn àmì wọ̀nyí lápapọ̀.
Àwọn onímọ̀ nípa èdè ní Ilẹ̀-Adúláwọ̀ sọ wí pé kí ìlọsíwájú ó tó dé bá Ilẹ̀ Adúláwọ̀, ó pọn dandan kí ó ní ìlànà ìṣọwọ́ kọ èdè tàbí ìlànà kíkọ tí ó jẹ́ tirẹ̀. Èdè tí ó wà lábẹ́ ìsọ̀rí Niger-Congo tí ó jẹ́ èdè ìran tí ó ti wà lọ́jọ́ tó ti pẹ́ tí ó sì lajú bí èdè Yorùbá ò gbọdọ̀ gbọ́kàn tẹ ìlànà àyálò fún kíkọ èrò àti ìmọ̀ ìrírí ayé rẹ̀.

Kà sí i: Ọ̀rọ̀ àyálò nínú èdè Yorùbá: Bí èdè ṣe yí padà 

Ní ọdún 1843, Àlùfáà Sámúẹ́lì Àjàyí Crowther òṣìṣẹ́ Ẹgbẹ́ Iṣẹ́ Ìránṣẹ́ Ẹ̀sìn Ìgbàgbọ́ (CMS) ṣe àgbékalẹ̀ ìlànà ìṣọwọ́kọ èdè Yorùbá nípa yíya ìlànà Látíìnì lò pẹ̀lú àfikún àwọn àmì ohùn — tàbí àmì ìró ọ̀rọ̀. Láti ìgbà náà, ẹgbẹẹgbẹ̀rún ìwé ti jẹ́ títẹ̀ jáde ní èdè Yorùbá nípasẹ̀ lílo ìlànà kíkọ Látíìnì dípò Ajami, tí í ṣe ìlànà ìṣọwọ́kọ Lárúbáwá tí ó ti jẹ́ lílò tẹ́lẹ̀tẹ́lẹ́ rí fún kíkọ èdè Ìwọ̀-oòrùn Ilẹ̀-Adúláwọ̀ bí i èdè Yorùbá àti Haúsá kí ó tó di 1843.
Àwọn alágbàwí èdè gbà wí pé lílo ìlànà Látíìnì, tí ó jẹ́ ìṣọwọ́kọ láti ilẹ̀ òkèèrè, fún kíkọ àwọn èdè Ilẹ̀-Adúláwọ̀ sílẹ̀, fi ilẹ̀ náà sínú ipò ẹrú.
Ìpolongo ìlànà ìṣọwọ́kọ tuntun yìí wáyé ní ìbámu pẹ̀lú àwọn ìṣọwọ́kọ ayébáyé Ilẹ̀-Adúláwọ̀, bí i hieroglyphics ti Íjípìtì, Àkójọ Adrinka ti ìran Akan ní Ghana, Ge'ez ti Ethiopia, ìṣọwọ́kọ ìyàwòrán Nsibidi ti Àárín Gbùngbùn Ìwọ̀-oòrùn Ilẹ̀-Adúláwọ̀ tí ó ti wà fún bí 5000 ọdún k'á tó bí Jésù, àti alífábẹ́ẹ̀tì Vai ni Ilẹ̀-Adúláwọ̀ jẹ́ orísun wọn.
Ìṣàyèwò ‘alífábẹ́ẹ̀tì tó ń sọ̀rọ̀’
Alákòóso Ohùn Àgbáyé lédè Yorùbá, Ọmọ Yoòbá fi ọ̀rọ̀ wá Olóyè Ògúntósìn lẹ́nu wò, nípasẹ̀ iṣẹ́-ìjẹ́ ohùn lórí ẹ̀rọ iìtàkùrọ̀sọ WhatsApp, láti mọ̀ sí i nípa bí ó ti ṣe rí alífábẹ́ẹ̀tì tuntun yìí.
Olóyè Ògúntósìn, tó jẹ́ ọmọ ọdún 43 báyìí, ṣàlàyé wí pé òun kò lè ka ju ilé gíga lọ lẹ́yìn ìpapòdà bàbá òun ní ọdún 1997, tí òun sì ní láti ṣe ojúṣe bí bàbá gẹ́gẹ́ bí àkọ́bí láti tọ́jú àwọn àbúrò rẹ̀.
Síbẹ̀, bí olóyè Yorùbá tí ó jẹ́, iṣẹ́ ìgbélárugẹ àṣà rẹ̀ dá lórí ìṣọ̀kan àwọn ọmọ Odùduwà jẹ́ ohun tí ó gbé e lọ́kàn gidi gan-an, tí ó sì ń ṣe bí olùlàjà láàárín wọn.  Bí iṣẹ́ ìgbélárugẹ àṣà yìí ṣe ń gbòòrò sí i, kò tẹ́ ẹ lọ́rùn tó bí ó ṣe fẹ́.
Lọ́dún 2011, ó fi eéjì kún eéjì, ó fi ẹẹ́ta kún ẹẹ̀ta, ó gba oko aláwo lọ. Babaláwo náà, Olókun Awópẹ̀tu, wí fún un pé kí ó lọ sí ojúbọ ìdílé rẹ̀ tí ó wà ní agbègbè Farasìnmí ní Àgbádárìgì (Badagry), Ìpínlẹ̀ Èkó, orílẹ̀ èdè Nàìjíríà, wí pé yóò rí atọ́nà tí yóò tọ́ka sí ohun tí Elédùmarè rán an wá ṣe láyé ní ojúbọ náà.
Ní ojúbọ náà, ó rí “nǹkan àjèjì” kan tí ó mú padà sí ilé rẹ̀ ní Porto-Novo, Bẹ̀nẹ̀. Nígbà tí ó délé, òkùnkùn bo iyàrá birimùbirimù. Kò sí iná amọ́roro nínú yàrá ìgbàlejò, ìmọ́lẹ̀ ìtànṣán ẹ̀rọ àmóhùnmáwòrán ni ó máa ń fi ríran. Ó gbé nǹkan àjèjì náà sí orí àga ìgbénǹkanlé, ó sì tan ẹ̀rọ àmóhùnmáwòrán, kàyéfì ló jẹ́ fún un, ohun tí ó gbé sórí àga di àwátì. Ó tú gbogbo ilé kí ó tó wá rí i ní kọ̀rọ̀ ilé.
Lálẹ́ ọjọ́ yẹn, ó fi nǹkan àjèjì náà sábẹ́ ìgbèrí sùn. Ó sọ fún Ohùn Àgbáyé:

… Mo lálàá wí pé mo lọ sí inú oòrùn. Nígbà tí mo débẹ̀, ó òkùnkùn ṣú bolẹ̀, a sì fi alífábẹ́ẹ̀tì náà hàn mí ní àpẹẹrẹ ìmọ́lẹ̀. Ìgbàkúùgbà tí mo bá sùn, àlá yìí kan náà ni ní ọ̀nà àrà, mò ń lọ láti agbègbè kan sí agbègbè mìíràn, tí mo sì ń kọ́ àwọn ènìyàn bí a ti ṣe ń lo ìṣọwọ́kọ tuntun náà…

Fún ọdún mẹ́ta, kò yé lálàá nípa alífábẹ́ẹ̀tì náà, kò yé ríran léraléra, síbẹ̀ kò ṣe nǹkankan sí i.

Lásìkò yìí, ní ọdún 2016, mo tún lọ sí inú oòrùn, mo ṣalábàápàdé ọkùnrin kan, Lámúrúdu, tí ó kọ́ mi ní ìró alífábẹ́ẹ̀tì náà, tí ó sì pa á láṣẹ fún mi pé kí tan ìmọ́lẹ̀ ìmọ̀ kíkọ àti kíkà àmì ìṣọwọ́kọ̀ náà kárí ayé. Mo máa ń jọ arúgbó lójú àlá — tí yóò sì rẹ̀ mí — bí mo bá jí lójú oorun.

Ó wá bẹ̀rẹ̀ sí ní di ẹ̀rù fún Olóyè Ògúntósìn —  ó ń rẹ̀ ẹ́ látinú wá, ó wí fún Ohùn Àgbáyé.  Ó pinnu láti rọ́ àwọn àlá náà fún Oníkòyí, Alájàṣẹ́ ti Àjàṣẹ́ ní Port-Novo, ẹni tí ó là á lóye pé kí ó ṣe bí a ti pa á láṣẹ lójú àlá.
Látàrí ìdí èyí, ó ń ṣe ìrìnàjò láti agbègbè kan dé òmíràn ní Ilẹ̀-Yorùbá láti tan ìmọ̀ alífábẹ́ẹ̀tì Odùduwà náà.
Àwòrán-àtohùn àwọn olùkọ́ni tí ó kọ́ àwọn akẹ́kọ̀ọ́ bí a ti ṣe ń kọ alífábẹ́ẹ̀tì Odùduwà ní yàrá-ìgbẹ̀kọ́ kan ní Bẹ̀nẹ̀:

Ìgbélárugẹ alífábẹ́ẹ̀tì Yorùbá náà
Lọ́dún 2017, Olóyè Ògúntósìn, pẹ̀lú àwọn ọba Aláṣẹ igbá-kejì òrìṣà Ilẹ̀-Yorùbá nílé àti lẹ́yìn odi, ṣe àbẹ̀wó to sí Ọ̀gbẹ́ni Rauf Arẹ́gbẹ́ṣọlá, ẹni tí ó fi ìgbà kan rí jẹ́ alákòóso Ìpínlẹ̀ Ọ̀ṣun, ní olú ìpínlẹ̀ náà th Òṣogbo, e one- èdè Nàìjíríà, láti béèrè fún àtìlẹ́yìn fún alífábẹ́ẹ̀tì Odùduwà tuntun náà. Arẹ́gbẹ́ṣọlá ni Mínísítà fún Ètò Abélé fún orílẹ̀-èdè Nàìjíríà ní sáà ti a wà yìí.
Ìwé tí a kọ ránṣẹ́ sí gómìnà ìpínlẹ̀ Ọ̀ṣun ní ìrántí àwọn ìpinnu kíkọ́ alífábẹ́ẹ̀tì tuntun náà tí kò tíì wá sí ìmúṣẹ.
Ọdún mẹ́ta ti lọ, ó bani lọ́kàn jẹ́, ìlérí tí gómìnà àná Arẹ́gbẹ́ṣọlá ṣe láti rí dájú wí pé alífábẹ́ẹ̀tì tuntun náà jẹ́ kíkọ́ ni àwọn iléèwé tí ó ń bẹ ní Ìwọ̀-oòrùn gúúsù ilẹ̀ Nàìjíríà kò tíì di múmú ṣẹ.
Lójúnà kí alífábẹ́ẹ̀tì Odùduwà náà ó ba di ìlúmọ̀ọ́ká, Olóyè Ògúntósìn ti kọ ìwé kan, ó sì ti ká àwòrán-àtohùn alálàyé kan tí ó tú pẹrẹpẹ́ẹ̀rẹ̀ ìṣọwọ́kọ alífábẹ́ẹ̀tì tuntun náà sílẹ̀ — fún mùtúmùwà láti wò ní abalaabala lórí ayélujára — bákan náà ni ẹ̀patìrì iṣẹ́ akọ́nilọ́gbọ́n kàtúùnù fún àwọn èwe tí kò s'ówó láti parí i rẹ̀ náà ò gbẹ́yìn.
Olóyè Ògúntósìn ń lo gbàgbé YouTube, WhatsApp àti Ẹgbẹ́ orí Facebook: “Ẹ̀kọ́ Aèébáèjìogbè Odùduwà” àti “Alífábẹ́ẹ̀tì Odùduwà” fi ṣe ìgbélárugẹ àti kọ́ àwọn akẹ́kọ̀ọ́ tí ó nífẹ̀ẹ́ sí kíkọ́ ìlànà ìṣọwọ́kọ náà.
Ó rọ gbogbo ẹni tí ọ̀ràn kan láti dìde sí ti ìgbélárugẹ àwárí tí yóò gbá ìlànà ìṣọwọ́kọ Àmúnisìn tì sẹ́gbẹ̀ẹ́ tí yóò sì fún ìran Yorùbá ní ìdánimọ̀ tí ó tọ́ tí ó ní ṣe pẹ̀lú ìdàgbàsókè èdè.
Ọkùnrin onínúure kan, Sunday Adéníyì, ṣe agbátẹrù ìtẹ̀jáde 1,000 ẹ̀da ìwé ìgbẹ̀kọ́ “Alífábẹ́ẹ̀tì Aèébáèjìogbè Odùduwà” fún àwọn ọmọ iléèwé alákọ̀ọ̀bẹ̀rẹ̀.

Kà sí i: Sísọnù sínú ògbufọ̀: Ìdí tí Atúmọ̀ Google ṣe ń kùnà — nínú títúmọ̀ èdè Yorùbá — àti àwọn èdè mìíràn

Ẹ̀da ìwé ẹ̀kọ́ alífábẹ́ẹ̀tì náà wà ní èdè Igbo, Hausa, English, àti Faransé lẹ́sẹẹsẹ. Síbẹ̀síbẹ̀, àtìlẹ́yìn kì í pọ̀ jù fún ìpínkárí alífábẹ́ẹ̀tì náà.
Ìgbésẹ̀ tí ó mú ìwúrí dání ni alífábẹ́ẹ̀tì Odùduwà náà. Ṣùgbọ́n, sísún láti ìlànà Látíìnì sí ìlànà tuntun ni yóò mú ìpèníjà ńlá lọ́wọ́.
Kò jẹ́ bó ṣe jẹ́, ohun tí yóò mú ìlọsíwájú àti ìdàgbàsókè bá èdè Yorùbá ni alífábẹ́ẹ̀tì Odùduwà — ohun tí ìran Yorùbá yóò pè ni tiwa-ń-tiwa.",https://yo.globalvoices.org/2020/03/10/608/,10 Ẹrẹ́nà  2020
