title,content,link_to_resource,published_date
Orin ẹ̀hónú: àwọn ọ̀dọ́mọdé òǹkọrin ní orílẹ̀-èdè Nàìjíríà ń kọrin tako ìwà ìrẹ́jẹ láwùjọ,"Àwọn ònìlú ń ṣeré fún àwọn akópa níbi ẹ̀hónú #EndSARS. Àwòrán láti ọwọ́ Sàlàkọ́ Ayọ̀ọlá, CC0 lórí Wikimedia Commons, Oṣù Ọ̀wàrà 2020.
Ka Apá Kìíní ìròyìn atẹ̀léra yìí níhìn-ín. 
Orílẹ̀-èdè Nàìjíríà ní ìtàn àtìgbàdégbà nípa orin ẹ̀hónú, àti pé òpin kò bá ìtara láti kọrin tako àwọn ìwà ìbàjẹ́ ní orílẹ̀-èdè Nàìjíríà lẹ́yìn ọdún 1970.   
Wọ́n ń tọpaṣẹ̀ àwọn àgbà olórin tí ó sáájú wọn — tí wọ́n kọ orin tako ìjẹgàba ìjọba ológun, wọ́n sì béèrè fún òmìnira Nelson Mandela láti ọwọ́ ìjọba ẹlẹ́yàmẹyà orílẹ̀-èdè South Africa — àwọn ọ̀dọ́mọdé olórin orílẹ̀-èdè Nàìjíríà ti tẹ̀síwájú nínú àṣà kíkọ orin tako ìrẹ́jẹ láwùjọ.
Bí àwọn ènìyàn tilẹ̀ ń sọ̀rọ̀ pé ìgbàgbé ti bá àwọn orin ẹ̀hónú orílẹ̀-èdè Nàìjíríà, láti àwọn ọdún 1990 sí 2000, àwọn olórin orílẹ̀-èdè Nàìjíríà tẹ̀síwájú láti máa bu ẹnu àtẹ́ lu ìwà ìkà àwọn ọlọ́pàá àti àwọn ìṣòro àwùjọ. Lẹ́yìn náà ni ẹ̀hónú #ENDSARS, ẹ̀hónú àgbáríjọpọ̀ àwọn ọ̀dọ́ tí ó ṣe àtúntàn iná orin ìdájọ́ àwùjọ.
Síwájú ẹ̀hónú #EndSARS
Àwòrán àwo orin Àṣá
Bùkọ́lá Elemide, ẹni tí orúkọ rẹ̀ tún ń jẹ́ Àṣá, olórin orílẹ̀-èdè Nàìjíríà àti Farancé, akọrin, àti òṣèré tí ó ń gbé orin jáde, jẹ́ èèkàn pàtàkì láàárín àwọn ohùn ọ̀dọ́ fún orin ẹ̀hónú. Orin rẹ “Jailer“, tí ó gbé jáde ní ọdún 2007, sọ̀rọ̀ láti tako ìwà oró ọlọ́pàá orílẹ̀-èdè Nàìjíríà: “nítorí náà o ń ṣe mí bí ẹrú ìgbàlódé, Ọ̀gbẹ́ni Onítúbú”
Orin rẹ̀, “There is fire on the Mountain,” (Iná wà lórí Òkè) eléyìí tí ó gbé jáde ní ọdún kan náà, sọ̀rọ̀ nípa wàhálà tí yóò tàn kálẹ̀ bí ohunkóhun kò bá di ṣíṣe nípa ìwà ìkà àwọn ọlọ́pàá: “Mo jí ní àárọ̀’/Ṣé kí n sọ ohun tí mo rí lójú àtẹ ẹ̀rọ tẹlifíṣàn mi/Mo rí ẹ̀jẹ̀ ọmọ aláìṣẹ̀ kan/Gbogbo ènìyàn sì ń wò ó.” Àwọn orin méjèèjì lè jẹ́ àsọtẹ́lẹ̀ nípa ẹ̀hónú #EndSARS.
Orin Àṣá jẹ́ àmúlùmọ́là “díẹ̀ nínú orin Bob Marley, díẹ̀ nínú orin Fẹlá Aníkúlápò Kútì, àfikún orin India Arie díẹ̀ pẹ̀lú àdàlù Miriam Makeba àti Anhelique Kidjo àti àwọn orin ìgbaanì Yorùbá,” ni ọ̀rọ̀ Marc Amigone, akọ̀ròyìn pẹ̀lú Huffington Post.
Ní ọjọ́ 8 oṣù Òkúdù, 2018, “This is Nigeria” (Nàìjíríà nìyí), orin kan láti ọwọ́ òǹkọrin mìíràn Fọlárìn Fálànà ẹni tí orúkọ ìṣeré rẹ ń jẹ́ Flaz, ni wọ́n ní “kò dára lórí rédíò”. Àjọ tí ó ń rí sí ìgbóhùnsáfẹ́fẹ́, ìyẹn Nigerian Broadcasting Commission (BBC) ni inú wọn kò dùn sí àwọn ọ̀rọ̀ inú orin Falz: “Nàìjíríà nìyí, wo bí a ṣe ń gbáyé báyìí, ọ̀daràn ni gbogbo ènìyàn,” èyí tí wọ́n ṣàpèjúwe bí “ìsọkúsọ”, nítorí náà ni wọ́n ṣe fi òfin dè é lórí afẹ́fẹ́. Àwọn àjọ náà ṣe ìkìlọ̀ pé ilé-iṣẹ́ ìgbóhùnsáfẹ́fẹ́ èyíkéyìí tí ó bá kọ̀ láti tẹ̀lé òfin yìí yóò san owó ìtanràn NGN 100, 000 (USD 276).

Orin Falz “This is Nigeria”, tí ó gbé jáde ní ọjọ́ 25, oṣù Karùn-ún, 2018 ṣe ìsínjẹ orin “This is America” ti òǹkọrin ilẹ̀ America Childish Gambino. Orin náà jẹ́ àwòrán ìfẹ̀dáṣẹ̀fẹ̀ ìwà àjẹbánu, ìwà ìkà àwọn ọlọ́pàá àti ìpànìyàn tí kò tọ́ lábẹ́ òfin, jìbìtì orí íímeèlì, ìlòkulò egbò0gi, àti jágídíjàgan ẹ̀sìn. Orin náà bẹ̀rẹ̀ pẹ̀lú ohun agbẹjọ́rò Fẹ́mi Fálànà, bàbá Falz ẹni tí ó tún jẹ́ ajìjàǹgbara.
Orin ẹ̀hónú #EndSARS
Ní oṣù Kẹwàá 2020, àwọn ọ̀dọ́ orílẹ̀-èdè Nàìjíríà léwájú àwọn ìfẹ̀hónúhàn #EndSARS káàkiri orílẹ̀-èdè yìí àti gbogbo àgbáyé, èyí tí wọ́n ti ń pè fún fífi òpin sí ìwà ìkà àwọn ọlọ́pàá. Wọ́n mú ìfẹ̀hónúhàn náà wá sí òpin pẹ̀lú ipá ní alẹ́ ọjọ́ 20 oṣù Kẹwàá, 2020, èyí tí “àwọn ènìyàn 48 ti fara pa yánnayannà, nínú àwọn tí ènìyàn 11 ti gbẹ́mìí mì, tí àwọn ènìyàn mẹ́rin sì di àwátì, ” nínú àbọ̀ ìwádìí tí àjọ aṣèwádìí ṣe àpèjúwe bí “ìpakúpa” Lekki, orúkọ ẹnu-ibodè tí ó ti wáyé.
Ìfẹ̀hónúhàn #EndSARS náà jẹ́ ìtako Ikọ̀ Agbógunti Oṣà; Special Anti-Robbery Squad (SARS), ẹ̀ka ọlọ́pàá orílẹ̀-èdè Nàìjíríà tí ó lókìkì fún fífi-ṣìkún-òfin mú, dẹ́rùbà, àti pípa àwọn ará-ìlú nípakúpa lọ́nà tí kò bá òfin mu. Láàárín oṣù kìíní ọdún 2017 àti oṣù karùn-ún ọdún 2018, Amnesty International ṣàkọsílẹ̀ ìsẹ̀lẹ̀ ìfìyàjẹni àti ìpànìyàn 82 tí kò tọ́ lábẹ́ òfin láti ọwọ́ SARS.

KÀ SÍI: #EndSARS: Akitiyan ọ̀dọ́ láti fi òpin sí ìwà ìkà àwọn ọlọ́pàá ní orílẹ̀-èdè Nàìjíríà

Ní àsìkò ẹ̀hónú #EndSARS náà, “Mr. President,” orin ọdún 2006 láti ọwọ́ Chinagorom Onuoha, ẹni tí orúkọ ìṣeré rẹ̀ ń jẹ́ African China di orin tí òkìkíi rẹ̀ kàn lẹ́sẹ̀kẹsẹ̀:
Ọlọ́run-ùn mi, ọlọ́pàá yóò rí funfun/ Yóò sọ fún ọ, mo ní pé pupa ni / Sọ ohun kan tí mi ò mọ̀ fún mi.
Bákan náà, orin Timaya ọdún 2007 “Dem mama” náà jẹ́ lílò dáadáa ní àsìkò àwọn ẹ̀hónú náà, látàrí wí pé gbogbo wọn ń tẹnumọ́ ìwà ìkà àwọn Àjọ ẹ̀sọ́ aláàbò orílẹ̀-èdè Nàìjíríà tí ó ń ṣẹnu gọngọ sí àwọn ará ìlú.
Burna Boy ń ṣe eré ní Ghana. Àwòrán láti ọwọ́ Ameyaw Deborah láti Wikimedia Commons, 18 oṣù Kẹjọ 2015, (CC By-Sa 3.0).
Bí ó tilẹ̀ jẹ́ pé, ọkàn lára àwọn orin tí ó gbajúmọ̀ jùlọ nípa ẹ̀hónú #EndSARS ni “20.10.20” láti ọwọ́ òǹkọrin ráàpù orílẹ̀-èdè Nàìjíríà Damini Ebùnolúwa Ogulu, ẹni tí gbogbo ayé mọ̀ pẹ̀lú orúkọ ìṣeré rẹ, Burna Boy. Àwọn ọ̀rọ̀ orin amárabùmáṣọ náà, èyí tí ó parí pẹ̀lú ohùn àwọn ọ̀dọ́ tí ó ń fi ẹ̀hónú hàn nígbà tí ìbọn yínyìn náà ń lọ lọ́wọ́ ní ẹnu-ibodè Lekki, jẹ́ èyí tí ó báni lọ́kàn jẹ́ jáì: “Lógúnjọ́ oṣù kẹwàá 2020/ o kó àwọn ológun lọ pa àwọn ọ̀dọ́ púpọ̀ ní Lekki/ Bẹ́ẹ̀ ni omijé o, omijé dà lójú mi/ Kò sí ohun tí o máa sọ tí yóò mú ọ jàre ìṣẹ̀lẹ̀ ikú wọn [….]. Lógúnjọ́ oṣù kẹwàá 2020/ o kó àwọn ológun lọ pa àwọn ọ̀dọ́ púpọ̀ ní Lekki/ Bẹ́ẹ̀ ni omijé o, omijé dà lójú mi/ Kò sí ohun tí o máa sọ tí yóò mú ọ jàre ìṣẹ̀lẹ̀ ikú wọn.”
Ṣé orin ẹ̀hónú ti di ohun ìgbàgbé ní orílẹ̀-èdè Nàìjíríà?
Àwọn kan ti sọ wí pé orin ẹ̀hónú àwọn ọ̀dọ́mọdé ti kú regbè lẹ́yìn ikú Fẹlá Aníkúlápò Kútì ní 1997.
Florence Nweke, onímọ̀ nípa orin ní Yunifásítì Èkó, sọ pé “àlàfo kan ti wà nínú àwujọ orin ẹ̀hónú Nàìjíríà” láti ìgbà tí Fẹlá ti darapọ̀ mọ́ àwọn alálẹ̀. Nweke fìdíi rẹ̀ múlẹ̀ pé ìdí tí èyí fi rí bẹ́ẹ̀ kò ṣẹ̀yìn-in “owó yanturu tí ó wà nínú ẹ̀ka náà”. Nítorí náà, àwọn ọ̀dọ́ olórin Nàìjíríà “ń kàndí láti gbé ẹ̀hónú wọn jáde nígbà tí àǹfààní wà fún àwọn olórin láti bù lá nínú òṣèlú tí wọ́n sì ń ṣàjọṣepọ̀ pẹ̀lú ìjọba,” Nweke ṣàkíyèsí.
Ṣùgbọ́n ọ̀nà mìíràn láti wo èyí ni pé àwọn orin ẹ̀hónú kò roko ìgbàgbé, ṣùgbọ́n wọ́n ti bá àwùjọ Nàìjíríà yípadà.
Iṣẹ́-ọnà ṣì ń kó “ipa tí ó ṣe pàtàkì nínú ìtẹ̀síwájú ìtiraka àwọn ọ̀rọ̀ ajẹ́máwùjọ àti òṣèlú”, akọ̀ròyìn Nàìjíríà Adékúnlé Fáladé sọ. Àwọn orin ẹ̀hónú orílẹ̀-èdè Nàìjíríà ti máa ń sọ àti ṣe àgbéjáde ìhùwàsí àwọn ènìyàn, ohun kan tí ó jọ wí pé àwọn ọ̀dọ́ olórin Nàìjíríà jogún láti ọwọ́ àwọn ará ìṣáájú wọn.
Bí ó ti wù kí ọ̀rọ̀ náà rí, láti ìgbà ẹ̀hónú #EndSARS, iye àwọn ọ̀dọ́ olórin tí ó ń fi ẹ̀hónú hàn lórí ìjọba burúkú ti pọ̀ sí i. Pàápàá jùlọ, àwọn orin wọn ń rí i dájú pé àwọn ènìyàn ò gbàgbé àwọn ọ̀dọ́ tí ó kú ní àsìkò ẹ̀hónú yẹn.
Ṣàwárí àwọn àkójọpọ̀ orin Spotify ti Global Voice tí ó ń tọ́ka sí ọ̀ràn wọ̀nyí àti àwọn orin mìíràn tí àjọ ọbá gbẹ́sẹ̀ lé jákèjádò ilé-ayé níbí. Fún ìwífún siwajú síi nípa àwọn orin tí a fi òfin dè, bojú wo àkànṣe ìròyìn wa, Títẹ àwọn Kọ́kọ́rọ́ orin tí kò tọ́.
Àkójọpọ̀ orin ẹ̀hónú láti ọwọ́ àwọn ọ̀dọ́mọdé òǹkọrin ní orílẹ̀-èdè Nàìjíríà:",https://yo.globalvoices.org/2023/01/02/1035/,2 Ṣẹẹrẹ 2023
Bí orílẹ̀-èdè Nàìjíríà ṣe kojú ìdábẹ́ Ọmọbìnrin èyí tí ó ń ṣe lemọ́lemọ́: Ìfọ̀rọ̀wánilẹ́nuwò kan pẹ̀lú Dókítà Chris Ugwu,"Ìdánilẹ́kọ̀ọ́ kan nípa dídábẹ́ ọmọbìnrin (FGM) fún àwọn ọ̀dọ́ orílẹ̀-èdè Nàìjíríà. Àwòrán láti ọwọ́ SIRP Nigeria, a sì gba àṣẹ ká tó lò ó.
Ní orílẹ̀-èdè Nàìjíríà, ogún mílíọ̀nù ọmọdébìnrin àti àwọn obìnrin ni a ti dábẹ́ (FGM) fún. Ní ìbámu pẹ̀lú àjọ tó ń mójú tó ètò ìlera àgbáyé (WHO), “dídábẹ́ ọmọbìnrin ní í ṣe pẹ̀lú yíyọ lára ẹ̀yà ojú-ara tàbí yíyọ nnkan ojú-ara ọmọbìnrin ti ìta ara kúrò pátápátá tàbí ìpalára mìíràn sí ojú-ara fún ìdí tí kò rọ̀ mọ́ ètò ìlera.”
Jákèjádò àgbáyé, ọ̀kan nínú àwọn ọmọdébìnrin àti obìnrin 10 tó ní ìrírí abẹ́ dídá wà ní Nàìjíríà. Orílẹ̀-èdè náà ní ìyàtọ̀ lákọlábo tó fojú hàn gbangba nínú ètò òṣèlú, ọrọ̀-ajé àti ètò-ẹ̀kọ́. Ìṣe ẹ̀yàmẹ̀yà, ìwà ipá sí àwọn obìnrin, àti ìdójúlé àbùdá ìbí ìṣakọṣabo ní í ṣe ìdíwọ́ fún ìṣọdoogba ìṣakọṣabo.
Dídábẹ́ fún ọmọbìnrin àti àwọn oríṣìiríṣìi àwọn ìwà ipá ìṣakọṣabo mìíràn di ẹsẹ̀ tó ní ìjìyà lábẹ́ òfin pẹ̀lú àkọsílẹ̀ òfin Orílẹ̀ Èdè Nàìjíríà tó ọdún 2015 tí ó lòdì sí ìwà ipá sí Ènìyàn. Síbẹ̀, ìṣe yìí tẹ̀síwájú fún oríṣìiríṣìi ìdí.
Ní oṣù kẹfà, Sangita Swechcha fi ọ̀rọ̀ wá dókítà Chris Ugwu, ẹni tí í ṣe Adarí Àgbà ti Àwùjọ fún Ètò Ìdàgbàsókè Àwọn Ará Ìgbèríko (SIRP) lẹ́nu wò, ẹgbẹ́ tó ní í ṣe pẹ̀lú ẹ̀tọ́ àwọn ará agbègbè, tó ń ṣiṣẹ́ láti fòpin sí dídábẹ́ fún àwọn ọmọbìnrin nípa ètò ìbánidọ́rẹ̀ẹ́ àti àyípadà ìwà ní Nàìjíríà.
Ohùn Àgbáyé: Kí ni ìdí tí a fi ń dá abẹ́ fún ọmọbìnrin àti pé báwo ni ó ti ń mú akùdé bá ìlera àti àlàáfíà àwọn ọmọbìnrin lọ́mọdélágbà?
Dókítà Chris Ugwu: Ní orílẹ̀-èdè Nàìjíríà, ẹkùn tí ìdábẹ́ fún ọmọbìnrin ti gbilẹ̀ jùlọ ni apá gúúsù-ìwọ̀ oòrùn àti gúúsù-ìlà oòrùn. Oríṣìiríṣìi ìdí ni wọ́n fi ń ṣe ìdábẹ́ fún ọmọbìnrin ní Nàìjíríà. Bẹ̀rẹ̀ láti orí ohun tí ó rọ̀ mọ́ àṣà dé  lílòó láti fi dẹ́kun ìpòhùngbẹ ìbálòpọ̀ ọmọbìnrin lọ́mọdé lágbà ní orílẹ̀-èdè náà. Àmọ́ ní àtàrí ìbéèrè yìí, a ó dójú lé díẹ̀ lára àwọn ìdí tí ó fi jẹ́ pé wọ́n ń ṣe é ní Enugu ní apá gúúsù-ìlà oòrùn Nàìjíríà. Ní ìpínlẹ̀ Enugu, wọ́n ń ṣe abẹ́ dídá fún ọmọbìnrin nítorí ti ètò ìṣẹ̀nbáyé ìṣolórí àwọn ọkùnrin, èyí tó ń fìdí ìjẹgàba ọkùnrin lórí obìnrin múlẹ̀. Ó jẹ́ ọ̀nà tí àwọn ọkùnrin ń gbà tẹ àwọn obìnrin lórí ba tí wọ́n sì ń gbé ara wọn lékè obìnrin tipátipá.
Ìdí mìíràn ni pé ìdábẹ́ fún ọmọbìnrin ni wí pé wọ́n máa ń rí i gẹ́gẹ́ bí ohun tó bá ẹ̀sìn àti ojúṣe àṣà mu, fún àpẹẹrẹ, ètò ìṣísẹ̀ wọ ìpele ẹni tó tójú-bọ́, ìdábẹ́ fún ọmọbìnrin gẹ́gẹ́ bí ọ̀kan lára ayẹyẹ ìsọmọlórúkọ, àti bẹ́ẹ̀ bẹ́ẹ̀ lọ. Ní ọ̀pọ̀lọpọ̀ agbègbè ní Ìpínlẹ̀ Enugu ìdábẹ́ fún ọmọbìnrin máa ń wáyé ní ọjọ́ kẹjọ tí a bí ọmọ, láti ṣe pẹ̀kí-ǹ-rẹ̀kí pẹ̀lú ìsọmọlórúkọ, tí ó jẹ́ ayẹyẹ alájọ̀dún ńlá pẹ̀lú ọ̀pọ̀lọpọ̀ ẹ̀bùn àti àwẹ̀jẹwẹ̀mu. Ìsọmọlórúkọ àti ìdábẹ́ náà wọnú ara wọn. Ìwádìí tún fi hàn pé àwọn ìyá tí kò lọ́wọ́ sí i kò lè sọ ní gbangba pé kí wọ́n má dábẹ́ fún ọmọbìnrin wọn nítorí èyí túmọ̀ sí wípé kò sí ìsọmọlórúkọ nìyẹn. Gbogbo èyí ti mú kí àṣà yìí gbilẹ̀ sí i ní ìpínlẹ̀ Enugu.
Dókítà Chris Ugwu, ń kópa nínú ọ̀kan nínú àwọn ìpolongo SIRP tí ó wáyé ní Nàìjíríà.
Ohùn Àgbáyé: Kí ni ipa ìdábẹ́ fún ọmọbìnrin lórí ètò-ẹ̀kọ́ àwọn obìnrin lọ́mọdé àti lágbà ní Nàìjíríà?
Dókítà Ugwu: Ipa ìdábẹ́ fún ọmọbìnrin lórí ètò ìlera kò ṣe é fẹnu sọ. Ìdí ni pé ó má a ń yọrí sí ìrora tó lágbára, ṣíṣe àgbákò àrùn àìfojú rí, ẹ̀jẹ̀ yíya lọ́pọ̀lọpọ̀, àìle kápá ojú ilé ìtọ̀, làásìgbò ní ìgbà ìbímọ, ìpayà, àti ní ìgbà mìíràn, ikú pàápàá. Bákan náà, ó ń ní ipa lórí ètò-ẹ̀kọ́ ọmọbìnrin. Ìdábẹ́ fún ọmọbìnrin dúró gẹ́gẹ́ bí ohun tó ṣíde ìgbéyàwó ní kùtùkùtù ayé ọmọdébìnrin. Èyí túmọ̀ sí wípé yóò ní láti fi ilé-ìwé sílẹ̀ láti bójú tó ẹbí rẹ̀. Èyí tí yóò yọrí sí àìní àǹfààní sí rírí iṣẹ́ tó dára tó ń mówó wọlé dáadáa ní ọjọ́ iwájú.
Ohùn Àgbáyé: Àyẹ̀wò ìwádìí Àwùjọ fún Ètò Ìdàgbàsókè Àwọn Ará Ìgbèríko (SIRP) fi hàn pé ìdá àádọ́rùn-ún nínú ọgọ́rùn-ún (95%) àwọn olùdáhùn ni kò tí ì gbọ́ wí pé ìdábẹ́ fún ọmọbìnrin ti di ẹsẹ̀ tó ní ìjìyà lábẹ́ òfin ní Nàìjíríà. Kí ni ẹ lè sọ nípa èyí?
Dókítà Ugwu: Èyí jẹ́ ohun tí kò wúni lórí rárá ni ní Nàìjíríà nítorí láìsí ìmọ̀ yìí, a ti rí àwọn ẹbí àti agbègbè tó gbójúgbóyà láti tẹ̀síwájú nínú ìṣe yìí. Ó bá ni lọ́kàn jẹ́ púpọ̀. Torí náà, ohun tí a ń ṣe ni pé kí a gbé ìmọ̀ yìí lọ sí agbègbè lóríṣiríṣi níbí ní Nàìjíríà. A ti ń ṣe èyí fún ọdún mẹ́ta sẹ́yìn báyìí a ó sì tẹ̀síwájú láti máa ṣe é. Ní báyìí, à ń fi ṣe iṣẹ́ àkànṣe ifòpin sí ìdábẹ́ fún ọmọbìnrin ní Akwuke pẹ̀lú ìrànlọ́wọ́ Feed the Minds (UK). Nínú iṣẹ́ àkànṣe yìí, a rí i dájú pé àwọn ará agbègbè náà ni a fún ní ìtanijí nípa Ìlòdì òfin sí ìwà ipá sí ènìyàn (VAPP Law) ti Ìpínlẹ̀ Enugu, tí ó lòdì sí dídábẹ́ fún ọmọbìnrin ní Nàìjíríà.
Ohùn Àgbáyé: Ẹ ní ọ̀pọ̀lọpọ̀ ìrírí nínú ṣíṣiṣẹ́ pẹ̀lú àwọn agbègbè ní ìgbèríko. Báwo ni àyípadà ṣe ń dé bá àwùjọ ènìyàn ní ìgbèríko ní ti dídábẹ́ fún ọmọbìnrin?
Dókítà Ugwu: Ó lẹ́wà púpọ̀ láti rí àyípadà àwùjọ. Èyí rí bẹ́ẹ̀ nítorí a ti ń rí àwọn ẹbí àti agbègbè tó ń yí èrò àti ìkọrasí wọn padà nípa ìṣe yìí. Wọ́n ti wá kọ̀yìn sí i tí wọ́n sì ń lòdì sí ìṣe yìí ní gbangba lójútáyé. A ti rí èyí ní àwọn agbègbè kan bí i Awgu, Okpanku, àti Oduma níbí ní Ìpínlẹ̀ Enugu. Ohun kan tó ti ràn wá lọ́wọ́ nínú gbogbo èyí ni ìlànà à-á-tẹ̀lé wá, tí ó ní í ṣe pẹ̀lú ṣíṣe àmúlò àìṣèdájọ́, ìtàkuròsọ ìta gbangba. Tí ó je pé a ní ètò ìtàkuròsọ tí kò ní ìdájọ́ nínú pẹ̀lú onírúurú ọmọ àdúgbò.
Ohùn Àgbáyé: Kí ni ìlànà àátẹ̀lé fún fífòpin sí dídábẹ́ fún ọmọbìnrin ní Nàìjíríà àti kí ni àwọn ètò ìdènà rẹ̀ tí ẹ ti fi lélẹ̀?
Dókítà Ugwu: Ìlànà àátẹ̀lé wa fìdí sọlẹ̀ sínú àwọn ẹ̀yà 6 ti Ìkòsílẹ̀ Ìdábẹ́ fún ọmọbìnrin ti àjọ UNICEF. Ìlànà àátẹ̀lé yìí ní ojú púpọ̀ èyí tó ní ṣe pẹ̀lú ṣíṣe àmúlò ìtàkuròsọ gbangba tí kò ní ìdálẹ́jọ nínú, ìgbanimọ́ra àwọn ará agbègbè, ìgbóhùn sáfẹ́fẹ́, òfin, àti bákan náà ìran tó ń bọ̀.
Lọ́wọ́lọ́wọ́ à ń fi ṣiṣẹ́ àkànṣe Fòpin sí dídábẹ́ fún ọmọbìnrin olóṣù méjìlá ní agbègbè Akwuwe ti Ìpínlẹ̀ Enugu, Nàìjíríà. A ti ṣe ọ̀pọ̀lọpọ̀ ìkọ́ni, ìdánilẹ́kọ̀ọ́ àti ètò orí ẹ̀rọ asọ̀rọ̀mágbèsì tí a sì ti ń rí àbájáde rere. A lérò pé a ó ṣe àyípadà tí yóò lapa fún ìgbà pípẹ́.",https://yo.globalvoices.org/2022/09/28/973/,28 Ọ̀wẹwẹ̀  2022
"Àwọn Jàndùkú Èkó orílẹ̀-èdè Nàìjíríà ń Dá Ìpayà bá àwọn aráàlú, ń lọ́ àwọn awakọ̀ èrò lọ́wọ́gbà, wọ́n sì ń ba nǹkan jẹ́","Ibùdókọ̀ Berger, Èkó, Nàìjíríà. Àwὸrán láti ọwọ́ Kaizen Photography lórí Wikimedia Commons, ọjọ́ 27 Oṣù Kẹ́ta, 2016, (CC BY-SA 4.0). Ibùdókọ̀ ni a ti sábà máa ń rí àwọn agbèrò, níbi tí wọ́n ti ń ṣiṣẹ́ gẹ́gẹ́ bí ọmọ ẹgbẹ́ awakọ̀-èrò National Union of Road Transport Workers (NURTW).
Ní àárín àwọn ìlú tí ó wà ní ìgboro Nàìjíríà, Àwọn ọmọọ̀ta (tí a tún mọ̀ sí agbèrò ní èdè Yorùbá) jẹ́ ọ̀wọ́ tí ó ń wu ìwà ìbàjẹ́ àti ìwà arúfin ní òpópónà àti ibùdókò jákèjádò orílẹ̀ èdè. Wọ́n jẹ́ ikọ̀ tí ó léwu láti bá jìjàdù wọ́n sì ti di ìṣòro tí ó gbilẹ̀ bíi ṣẹ́lẹ̀rú ní àwùjọ Èkó. Wọ́n jẹ́ ẹ̀rù tí ọ̀pọ̀ olùgbé Èkó tí fi kọ́ra nípa dídíbọ́n bí ọ̀kan lára wọn nípa kíkọ́ àṣà ọ̀rọ̀-sísọ àti kíkẹ ohùn sọ̀rọ̀ wọn — láti yẹra fún wàhálà. Ìwà àìlófin àwọn ọmọ ìpáǹle  yìí ti di ohun tí ó ń fẹ́ àmójútó gidi ní Èkó. Wọ́n ń yọnilẹ́nu, dúkokò àti fi agbára mú àwọn awakọ̀ èrò láti fi ó kéré tán ìdajì owó tó ń wọlé fún wọn sílẹ̀. Wọn ti gbòòrò jù ní ojú pópó Èkó èyí sì fa rúdurùdu, síbẹ̀, ìjọba kòì tíì ṣe òfin tó múlẹ̀ láti dá ohun gbogbo padà sípò.
Ó fẹ́rẹ̀ẹ́ jẹ́ gbogbo agbèrò ni onísẹ́ ọmọ ẹgbẹ́ onímòtò National Union of Road Transport Workers (NURTW), èyí tí ó fún wọn ní àyè láti di agbèrò tí ó ń já tíkẹ́ẹ̀tì. Orúkọ yìí wáyé látàrí ipa bíntín tí wọ́n kó lórí ètò ìrìnnà ọkọ̀ èrò ní ìlú náà.  Ìjábọ̀ ìwádìí láti ọwọ́ Odinaka Anudu, ti International Center for Investigative Reporting (ICIR), ṣe ìṣirò wí pé lápapọ̀ agbèrò ń rí ẹgbẹlẹmùkù owó tí ó tó ẹgbẹẹgbẹ̀rún-lọ́nà-ẹgbẹ̀rún lọ́nà 123 náírà lọ́dọọdún (bí i ẹgbẹẹgbẹ̀rún lọ́nà 296 owó dọ́là) láti ọwọ́ àwọn awakọ̀ èrò. Bí ICIR ṣe sọ, iye owó yìí jẹ́ gbogbo owó ọ̀yà, iye, owó ibodè àti àwọn oríṣi owó orí mìíràn tí wọ́n ń gbà jáde lọ́wọ́ awakọ̀ èrò, oníkẹ̀kẹ́ ẹlẹ́sẹ̀mẹ́ta àti alùpùpù. Awakọ̀ kan ń san NGN 3,000 (ó tó USD 7.23) fún àwọn agbèrò wọ̀nyí lójúmọ́. Àwọn ọkọ̀ èrò tí ó wà ní Ìpínlẹ̀ náà ń lọ bí i 75,000 (ICIR), èyí tí ó túmọ̀ sí pé 225,000,000 (bí i 542,000 USD) ni ó ń jẹ́ gbígbà lọ́joojúmọ́ láti ara irúfẹ́ ìrìnnà ojú pópó kan ṣoṣo yìí.
Àwọn oníkẹ̀kẹ́ Márúwá (kẹ̀kẹ́ ẹlẹ́sẹ̀mẹ́ta) ń san NGN 1,800 (ó tó USD 4) fún àwọn agbèrò, tí gbogbo owó ojúmọ́ sì ń kú sí NGN 90,000,000 (USD 217,000). Síwájú sí i, àwọn ọlọ́kadà ń san owó tí ó tó NGN 600 (USD 1.5) lójúmọ́, èyí tí ó parapọ̀ jẹ́ ẹgbẹẹgbẹ̀rún 22 owó náírà (ó tó USD 530,000). A lè kádìí rẹ̀ pé àwọn agbèrò ní Èkó ń pa owó tí kò dín ní ẹgbẹẹgbẹ̀rún 337 owó náírà (ó tó USD 812,000) lójúmọ́ tàbí owó tabua ẹgbẹẹgbẹ̀rún-lọ́nà-ẹgbẹ̀rún lọ́nà 123 owó náírà (ó tó ẹgbẹ̀rún 296  owó dọ́là) lọ́dọọdún.
ICIR sọ pé “iye owó tí wọ́n rí jẹ́ ìdá 29.4 owó tí ó ń wọlé sínu àpò àsùnwọ̀n Ìpínlẹ̀ Èkó tí í ṣe ẹgbẹẹgbẹ̀rún-lọ́nà-ẹgbẹ̀rún 418.99 owó náírà”. Àwọn agbèrò máa ń sọ pé àwọn ń gba owó orí ojú ọ̀nà ni, ṣùgbọ́n kì í dé inú àpò ìjọba ìpínlẹ̀, wọn kì í sì í fi jíṣẹ́. Kò sí àní-àní pé owó yìí  ń bọ́ sínú àpò àwọn kan ni.
Ní ọ̀pọ̀ ìgbà ni àwọn ibùdókọ̀, àwọn agbèrò yìí má ń fòró ẹ̀mí àwọn òṣìṣẹ́ ojú pópó. Púpọ̀ nínú àwọn òṣìṣẹ́ yìí ni òwò náà ti sú nítorí àwọn ọmọ ìta tí ó ń jẹ́ eré iṣẹ́ òógùn wọn ní ọ̀pọ̀lọpọ̀ ìgbà . Ìbànújẹ́ ohun ìdààmú tí ó ń ti ibi èyí jáde jẹ́ kí á ní àwùjọ tó gbóná janjan, kò sì jẹ́ tuntun pé wàhálà máa ń bẹ́ sílẹ̀ lọ́pọ̀ ìgbà láàárín awakọ̀, èrò, àti àwọn ará àdúgbò. Láfikún, láti lè dí àlàfo owó tí wọ́n pàdánù sí ọwọ́ àwọn ọmọ ìta wọ̀nyí, ọ̀pọ̀ awakọ̀ máa ń fikún owó ọkọ̀ náà ní ìlọ́po méjì láì wo ti àwọn èrò. Nítorí náà, àwọn agbèrò ń dààmú àwọn olùgbé Èkó, wọ́n sì ń sọ wọ́n di otòṣì.
“Ó ti sú wa o, ó ti sú wa,” ọlọ́kadà kan tí orúkọ rẹ ń jẹ́ Saliu sọ fún Ohun Àgbáyé. “Lọ́joojúmọ́, mò ń fún wọ́n lówó, tipátipá sì ni mo fi ń rówó tọ́jú ara mi àti ẹbí mi. Òmíràn sọ pé “ṣebí ìdá mẹ́wàá gan ni Ọlọ́run ń gbà.” “Ta ni àwọn agbèrò yìí gan-an tí wọ́n lérò pé àwọn ní ẹ̀tọ́ láti máa jà wá lólè owó òógùn wá?”
Owó Àwọn Ọmọ-ìgboro 
Yàtọ̀ sí iṣẹ́ wọn gẹ́gẹ́ bí agbèrò tó ń já tíkẹ́ẹ̀tì, àwọn agbèrò tún ń ta àwọn egbòogi tí kò bá òfin mú, wọ́n ń siṣẹ́ gẹ́gẹ́ bí ẹ̀ṣọ́ aláàbò, wọ́n sì má ń ṣe ìlọ́nilọ́wọ́gbà owó lọ́wọ́ àwọn olùgbé Èkó ní ọ̀nà mìíràn. “Owó àwọn ọmọ-ìgboro” jẹ́ ohun tí wọ́n máa ń sọ tí wọ́n bá ń bèèrè owó. Wọ́n má ń ṣe èyí nígbà mìíràn nípa dídí ọ̀nà láti dá ọkọ̀ àdáni dúró àti bíbéèrè fún owó láti kọjá.
Ìṣòro gbòógì kan pẹ̀lú àwọn ọmọ ìta ni pé wọ́n ń kó ewu bá ẹ̀mí àti ìpàdánù dúkìá. Gbogbo wọn ni wọ́n jẹ́ ọmọ-ẹgbẹ́ jàndùkú, tí ó sábà máa ń fìjàpẹ́ẹ́ta. Àwọn orogún yìí ti yọrí sí oríṣiríṣi ìjà tí kò bá ilégbèé tàbí ilé ìtajà nìkan jẹ́ ṣùgbọ́n tí ó dá ọ̀pọ̀lọpọ̀ ẹ̀mí aláìṣẹ̀ légbodò.
Ó ní ìṣẹ̀lẹ̀ ìbànújẹ́ búburú tí ó ṣẹ alága ẹkùn kan ní Sùúrùlérè. Wọ́n pa ọkùnrin náà nínú ìjà ìgboro kan tí ó wáyé láàárín àwọn ọmọ ẹgbẹ́ awakọ̀ ni ọdún 2019. Ó jẹ́ onídùúró ìjà láàárín àwọn ọmọ-ìta Àgùdà àti àwọn ti Muṣin, léyìí tí àwọn ọmọ Àgùdà ń jà láti gba àkóso lórí agbègbè tí wọ́n lérò pé àwọn ọmọ-ìta Muṣin ń gbógunsí. Díẹ̀ nínú àwọn ọmọkùnrin náà ni ọwọ́ tẹ̀ bí ó tilẹ̀ jẹ́ pé kò sí ohunkóhun tí wọ́n lè ṣe láti dá ẹ̀mí ọkùnrin tí wọ́n pa náà padà.
Àwọn agbèrò a tún máa siṣẹ́ gẹ́gẹ́ bí oníjàádì fún àwọn olóṣèlú. Olùgbé agbègbè Òjòdú kan tí kò fẹ́ dárúkọ ara rẹ̀ nítorí ààbò ara rẹ̀ sọ pé ìdí tí ohunkóhun kò fi jẹ́ siṣẹ́ sí ọ̀rọ̀ àwọn ọmọ-ìta pẹ̀lú bí wọ́n ṣe ń ṣọṣé tó ni pé wọ́n ní àtìlẹ̀yìn àwọn olóṣèlú, tí wọ́n ń lò wọ́n fún ànfààní ara wọn.
ICIR sọ wí pé nígbà tí Musiliu Akínsànyà, tí a tún mọ̀ sí MC Olúọmọ, gba ipò gẹ́gẹ́ bí alága ẹgbẹ́ awakọ̀ àpapọ̀ NURTW, ó gbé ìbà fún Aṣíwájú Bọ́lá Ahmed Tinúubú, Gómìnà Èkó tẹ́lẹ̀ rí àti olùdíje sí ipò ààrẹ láti inú ẹgbẹ́ òṣèlú onígbàálẹ̀ (APC), fún “ìfẹ́ àti àtìlẹ́yìn” tí ó rí “kí ó tó di alága ẹgbẹ́ NURTW.” Njẹ́ a lè sọ pé ó ṣe é ṣe kí àwọn ìfọwọ́wẹwọ́ kan láàárín agbèrò sí olóṣèlú ti wáyé lẹ́yìn ìtàgé bí?
Ọ̀pọ̀ ti sọ pé ọ̀nà àbáyọ kan ṣoṣo ni láti fòpin sí ìwà ìjẹ gàba àwọn ọmọ-ìta àti láti tú ẹgbẹ́ NURTW ká pátápátá. ṣùgbọ́n ní oṣù Kẹsàn-án ọdún 2020, Igbá-kejì Gómìnà Ìpínlẹ̀ Èkó, Ọbáfẹ́mi Hamzat, sọ wí pé ẹgbẹ́ náà jẹ́ mímọ̀ lábẹ́ òfin. Nítorí náà, ìjọba ń ṣọ́ra ṣe kí wọ́n ba máà tẹ òfin lójú.
Ìwà jàgídíjàgan àwọn agbèrò, ìpànìyàn nípakúpa àti àwọn owó tíkẹ́ẹ̀tì tí kò tọ̀ ń fa àwùjọ Nàìjíríà sẹ́yín, síbẹ̀, ìjọba ń lọ́ra ní ti ìmójútó ọ̀rọ̀ náà. Bí àwọn aráàlú bá ní láti máa wẹ̀yinwò bí wọ́n bá ń rìn ní òpópónà tí àwọn awakọ̀ èrò kò sì lè rìnnà laì jẹ́ wí pé tipátipá ni wọ́n gba owó wọ́n, dájúdájú ètò náà ti fọ́ yángá. Wọ́n ń kó ìpayà àti ẹ̀rù bá àwọn aráàlú, ṣùgbọ́n ìbéèrè kù : ta ló lè ká wọn lápá kò?",https://yo.globalvoices.org/2022/08/04/955/,4 Ògún  2022
Súyà Orílẹ̀-èdè Nàìjíríà!,"Mọ́là kan ni a rí níbí tí ó jókòó sídìí Àtẹ Súyà rẹ̀
Súyà (tí wọ́n ń pè é báyìí pé Sú-yá-à)

Ìyẹn ni orúkọ ìjànjá-ẹran kan tí a ń yan lórí ayanran tó fẹjú, pẹ̀lú òróró, àlùbọ́sà àti iyọ̀.

Súyà jẹ́ gbajúgbajà ohun jíjẹ láàárín àwọn ọlọ́rọ̀ àti bọ̀rọ̀kìní ní orílẹ̀-èdè Nàìjíríà. Ìrọ̀lẹ́ ni a máa ń ṣe súyà ní ojú pópó, ní àwọn ilé-ijó, àwọn ilé ìtura tàbí àwọn ibi àríyá. Súyà jẹ́ ohun-àṣe-lákànṣe ti àwọn ẹ̀yà Hausa láti orílẹ̀-èdè Nàìjíríà.

Ekìrí súyà kan lè yí èrò rẹ nípa ẹran màlúù padà. Láti jẹ súyà ní ìdí ‘Àtẹ Súyà’ yòówù, ‘Mọ́là’ náà yóò kọ́kọ́ fún ọ ní ìtọ́wọ́ amọ́fundátòló. Yóò rẹ́ ìjànjá kínkín fún ọ láti mọ adùn ohun tí ó ń tà. Pẹ̀lú ìtọ́wò àkọ́kọ́ yìí, ó lè tanni láti kó gbogbo owó àpò ẹni fi ra ẹran amọ́nà-ọ̀fun-dá-tòló yìí.

Súyà jẹ́ ògidì amáradàgbà nítorí pé kò ní gbogbo àwọn èròjà àtọwọ́dá kẹ́míkà tí à ń pè ní amóúnjẹ́dùn ní ayé òde òní. Àwọn ọmọ orílẹ̀-èdè Nàìjíríà fẹ́ràn fàájì, kò sì sí ohun tí ó dà bíi kí o fi súyà gbígbóná rẹ jẹ pẹ̀lú Ẹmu tàbí Ọtí bíà orílẹ̀-èdè Nàìjíríà.",https://yo.globalvoices.org/2022/07/02/940/,2 Agẹmọ  2022
Ìlàkàkà láti fi òpin sí òkúrorò SARS ẹ̀ka ilé-isẹ́ ọlọ́pàá ilẹ̀ Nàìjííríà ń tẹ̀síwájú.,"Àwọn afẹ̀hónúhàn kóra jọ láti fi òpin sí ikọ̀ SARS ní Ọjọ́ 13, Oṣù Òwàrà, Ọdún 2020, ní Ikeja, Èkó. Àwòrán láti ọwọ́ Nora Awolowo, ó jẹ́ lílò pẹ̀lú ìyọ̀nda.

Láti ọ̀sẹ̀ tó kọjá, àwọn ọ̀dọ́ ọmọ orílẹ̀-èdè Nàìjííríà ti gbéra sọ lọ́pọ̀ yanturu láti gbógun ti ẹ̀ka kan lábẹ Ilé Iṣẹ́ Ọlọ́pàá Orílẹ̀-èdè Nàìjííríà tí a mọ̀ sí Ikọ̀ Agbógunti Ìdigunjalè (SARS), èyí tí ìṣekúpani wọn, ìlọ́nilọ́wọ́gbà, ìjínigbé, ìfipábánilòpọ̀ wọn burú jáì láti ọdún 1992 tí wọ́n ti dá ẹ̀ka ọ̀hún sílẹ̀.
Ó lé ní 100 ènìyàn tí Ikọ̀ SARS ti ṣekú pa láti bí ọdún mẹ́rin sí márùn-ún sẹ́yìn gẹ́gẹ́ bí Amnesty International ṣe jábọ̀.
Àwọn ọ̀dọ́ ọmọ orílẹ̀-èdè Nàìjííríà ­— tí ó máa ń jẹ́ àfojúsùn ikọ̀ SARS lọ́pọ̀ ìgbà — ti figbe ta láìmọye ìgbà pé kí wọn ó pa ẹ̀ka náà rẹ́ pátápátá ṣùgbọ́n tí kò ṣẹnuure. Ṣùgbọ́n ní báyìí, ìfipáńpẹ́-ọba-gbé àti ìṣekúpani tó ń peléke sí i lẹ́nu lọ́ọ́lọ́ yìí ní ìpínlẹ̀ Èkó ni ó tún ta àwọn ènìyàn jí láti rí i pé ó wá sí ìmúṣẹ — èyí fa oríṣìiríṣìi ní àárín ìgboro — lẹ́yìn tí Ikọ̀ SARS ti kọ́kọ́ di tíkúkà ní ẹ̀ẹ̀mẹrin ọ̀tọ̀ọ̀tọ̀ láàárín ọdún mẹ́rin — ti ti ọ̀pọ̀lọpọ̀ àwọn síta.

KÀ SÍWÁJÚ: Àwọn ‘ọ̀lẹ’ ọ̀dọ́ ọmọ orílẹ̀-èdè Nàìjííríà kó ìfẹ̀hónúhàn #EndSars (FI ÒPIN SÍ IKỌ̀ SARS) jọ láti orí ẹ̀rọ alátagbà títí dé àárín ìgboro.

Ìgbógunti ìwà òkúrorò àwọn ọlọ́pàá yìí tún di ohun tí gbogbo ènìyàn ń gbà bí ẹni gba igbá ọtí, ó sì tún di kókó ọ̀rọ̀ ọ̀pọ̀lọpọ̀ ìtàkùrọsọ lórí gbàgede ẹ̀rọ alátagbà
Ìfẹ̀hónúhàn ti gbéra sọ ní ó kéré tán ìpínlẹ̀ 12 nínú ìpínlẹ̀ 36 orílẹ̀-èdè Nàìjííríà tí ó fi mọ́ Abuja, olú ìlú orílẹ̀-èdè náà àti Èkọ́, níbi tí àwọn afẹ̀hónúhàn ti dí àwọn ẹnu ibodè asanwó kí a tó kọjá, àwọn pápákọ̀ òfuurufú ní ìpínlẹ̀ náà, pẹ̀lú ìrètí àtimú kí ó fa ètò ọrọ̀ ajé sẹ́yìn kí àwọn adarí tí a yàn lè gbọ́ sí àwọn àfẹ̀hónúhàn lẹ́nu láifi àkókò ṣòfò.
Èyí ni àwọn ohun tí àwọn afẹ̀hónúhàn fẹ́:
Àwọn ìbéèrè #EndSARS #EndSarsNow pic.twitter.com/SHEYENsTZR
— Asa (@Asa_official) Ọjọ́ 11, Oṣù Òwàrà, Ọdún 2020
Àwọn ọmọ orílẹ̀-èdè Nàìjííríà lẹ́yìn odi náà ti fọ́n sígboro láti fi àìdùnnú wọn hàn sí ikọ̀ ògbólógbo SARS yìí, tí ó ti ń hu oríṣiríṣi ìwa láabi láti àìmọye ọdún sẹ́yìn. Àwọn afẹ̀hónúhàn kóra jọ ní London, England, Dublin, Ireland, Ottawa, àti Toronto, Canada, Cologne, Germany, Moscow, Russia, Pretoria, South Africa tí ó fi mọ́ Texas àti Washington, DC ní ilẹ̀ Amẹ́ríkà láti bu ẹnu àtẹ́ lu ikọ̀ SARS.
Ààrẹ Buhari, a ní iṣẹ́-ìjẹ́ fún un ọ. FI ÒPIN SÍ SARS BÁYÌÍ-BÁYÌÍ.
Àwọn ọmọ orílẹ̀-èdè Nàìjííríà àti ẹ̀yin olùfẹ́ orílẹ̀-èdè Nàìjííríà, ẹ jọ̀wọ́ ẹ tú yáyáyá jáde sí ìfẹ̀hónúhàn #EndSARS (Fòpin sí ikọ̀ SARS) ní London (Àjọ Aṣojú orílẹ̀-èdè Nàìjííríà)
•#EndPoliceBrutality(Fi òpin sí ìwà òkúrorò àwọn Ọlọ́pàá) #EndSarsNow(fi òpin sí SARS báyìíbáyìí)  #EndSARSProtest(Ìfẹ̀hónúhàn fi òpin sí SARS)pic.twitter.com/1RN7fe1p6q
— DrKelechi Anyikude (@KelechiAFC) October 11, 2020•
•#EndPoliceBrutality #EndSarsNow #EndSARSProtest pic.twitter.com/1RN7fe1p6q 
— Dr. Kelechi Anyikude (@KelechiAFC) Ọjọ́ 11, Oṣù Òwàrà, Ọdún 2020
Ó kéré tan àwọn afẹ̀hónúhàn 10 ni wọ́n ti ṣekú pa ní àsìkò ìfẹ̀hónúhàn, gẹ́gẹ́ bí Amnesty International ṣe sọ. Lára àwọn tí wọ́n rán s'ọ́run àpàpàǹdodo ni Jimoh Isiaq, tí wọ́n pa ní ìlú Ogbomosho, Ìpínlẹ̀ Oyo, àti Ikechukwu Ilohamauzo tí wọn pa ní àsìkò ìfẹ̀hónúhàn Sùúrùlérè ní Èkó, àwọn wọ̀nyìí tí orúkọ wọn gba orí àwọn ìkànnì ìbánidọ́rẹ̀ẹ́ orí ẹ̀rọ alátagbà kan.
Ní báyìí, àwọn oníṣègùn òyìnbó tí ń kọ́wọ̀ọ́ rìn pẹ̀lú àwọn afẹ̀hónúhàn tórí bí ìṣẹ̀lẹ̀ pàjáwìrì bá wáyé.
Àwon afẹ̀hónúhàn kóra jọ láti bu ẹnu àtẹ́ lu ikọ̀ SARS ní Ọjọ́¸12, Oṣù Ọ̀wàrà, Ọdún 2020 ní Yaba, Èkó. Àwòrán láti ọwọ́ Aremu Adeola Jr, ó jẹ́ lílò pẹ̀lú ìyọ̀nda.
Ọ̀gá àgbà ilé iṣẹ́ Ọlọ́pàá ilẹ̀ Nàìjííríà Muhammad Adamu tú ikọ̀ náà ká ní bí ọjọ́ mélòó kan sẹ́yìn, ṣùgbọ́n ìgbésẹ̀ yìí kò tẹ́ àwọn ọmọ orílẹ̀-èdè Nàìjííríà lọ́rùn nítorí pé àwọn ìgbésẹ̀ tí wọ́n ti gbé ṣáájú nípa ikọ̀ náà kò so èso rere.
Ní ọjọ́ Ajé, Ààrẹ orílẹ̀-èdè President Nàìjííríà Muhammad Buhari fi ọkàn àwọn ọmọ orílẹ̀-èdè náà balẹ̀ pé ìgbésẹ̀ ìtú ikọ̀ náà ká yóò fẹsẹ̀ múlẹ̀ ní kíá, bẹ́ẹ̀ sì ni ìgbìmọ̀ àtúndá ilé iṣẹ́ ààrẹ yóò rí sí ìgbáyégbádùn àwọn ọlọ́pàá àti àwọn nǹkan mìíràn tí ó tun ṣe pàtàkì, ó ń fi àrídájú hàn pé àwọn ìbéèrè àwọn ará ìlú yóò di mímú ṣe.
Àwọn amòfin tí wọ́n tún jẹ́ ajàfẹ́tọ̀ọ́ ọmọnìyàn àti àwọn ọ̀dọ́ ajàfẹ́tọ̀ọ́ tí ń ṣiṣẹ́ kára láti rí i pé wọ́n dá àwọn afẹ̀hónúhàn tí wọ́n tì mólé sílẹ̀.
Àwọn afẹ̀hónúhàn ti sọ ọ́ yanya pé ìjàfitafita láti fi òpin sí ikọ̀ SARS kò lọ́wọ́ òṣèlú nínú, bẹ́ẹ̀ ni wọ́n ṣe ìkìlọ̀ fún àwọn olóṣèlú tí ó fi mọ́ àwọn alátìlẹ́yìn ẹgbẹ́ òṣèlú alátakò láti má ṣe gbé ìfẹ̀hónúhàn ọ̀hún karí nítorí àtirí èrè nínú ẹgbẹ́ òṣèlú tàbí ti òṣèlú gan pàá.
Àwọn afẹ̀hónúhàn tá kú pé kò sí adarí nínú ìfẹ̀hónúhàn wọn, wí pé ẹnikẹ́ni tí ó bá jáde láti wá fẹ̀hónú hàn jẹ́ adarí àti ọmọ ẹ̀yìn pèlú. Wọ́n takú pé kí ààrẹ àti/tàbí Ọ̀gá Àgbà Ilé iṣẹ́ Ọlọ́pàá dojú ọ̀rọ̀ kọ gbogbo àwọn tí inú ń bí ní ẹ̀ẹ̀kan ṣoṣo ni kì í ṣe pé kí wọn ó ṣa àwọn kan bá sọ̀rọ̀.
Ìbéèrè lórí ẹni tí ó ń darí àwọn ọlọ́pàá àti ikọ̀ SARS kò tíì fi gbogbo ara rí ìdáhùn. Ìwé òfin ilẹ̀ náà gbé agbára ìdárí ọlọ́pàá lé ààrẹ lọ́wọ́ lábẹ́ ìbòjútó ọ̀gá àgbà ilé iṣẹ́ ọlọ́pàá.
Àmọ́ ẹ̀wọ̀n-àṣe àti ìdarí yẹn ti já.
Bí àpẹẹrẹ, láti jọ̀wọ́ àwọn afẹ̀hónúhàn ní Sùúrùlérè, ní ìpínlẹ̀ Èkó, èyí gba ìpè láti ọ̀dọ̀ Gómìnà ìpínlẹ̀ Èkó Babájídé Sanwó-Olú, Abẹnugan ilẹ́ Ìgbìmọ̀ Aṣojúṣòfin Fẹ́mi Gbàjàbíàmílà, ọmọ ilé ìgbìmọ̀ aṣòfin ìpínlẹ̀ Èkó tí ó ń ṣojú ẹkùn Sùúrùlérè Desmond Elliot àti àwọn agbẹjórò díẹ̀.
Ní Ọjọ́ 12, Oṣù Òwàrà, Gómìnà Ìpínlẹ̀ Rivers Nyesom Wike, kéde láti orí túwíìtì kan pé kò sí ààyè fún ìfẹ̀hónúhàn kankan  — pàápàpá jùlọ ti #EndSARS protest — ní ìpínlẹ̀ òhun.
Èyí kò dùn mọ́ ọ̀pọ̀ àwọn ọmọ ìlú nínú. Ọ̀pọ̀ àwọn ènìyàn ni wọ́n dá èsì padà lórí àwọn ìkànnì ẹ̀rọ àwùjọ pé ìwé òfin tí ó gbé gómínà dé orí ipò náà ni ó fún àwọn ọmọ ìlú ní ẹ̀tọ́ láti fi ẹ̀hónú hàn.
Ta nìwọ láti dí àwọn ènìyàn lọ́wọ́ láti gùnlé lo ẹ̀tọ́ wọn lábẹ́ òfin láti tò lọ́wọ̀ọ̀wọ́ fún ìfèhónúhàn aláìléwu? https://t.co/94TdNAxv0g
— Bop Daddy (@falzthebahdguy)  Ọjọ́ 12, Oṣù Òwàrà, Ọdún 2020
Síbẹ̀, Wike yíjú padà ó sì padà bá àwọn afẹ̀hónúhàn sọ̀rọ̀, níbi tí ó ti fi àtìlẹ́yìn rẹ̀ hàn sí ìpè wọn
Ìfẹ̀hónúhàn yìí tẹ̀síwájú ní ọ̀pọ̀lọpọ̀ ìlú ní orílẹ̀-èdè náà tí ó fi mọ́ ìpínlẹ̀ Rivers. Àwọn afẹ̀hónúhàn ti ṣèlérí pé àwọn ò ní tẹ̀tì àyàfi bí àwọn bá rí ààmì ìyípadà ní ọ̀dọ̀ àwọn ọlọ́pàá àti ọ̀dọ̀ ìjọba àpapọ̀.
Ní ọjọ́ Ìṣẹ́gun, Ọjọ́ 13, Oṣù Òwàrà, àwọn afẹ̀hónúhàn fi léde lórí Twitter pé ní Ojúnà Ìwó, Ìbàdàn, àwọn ọmọ ológun orí ilẹ̀ ń kọ́wọ̀ọ́rìn pẹ̀lú àwọn afẹ̀hónúhàn pẹ̀lú ìsọ̀kan.

Mo gbọ́ pé àwọn ọmọ ogun orí ilẹ̀ ń kọ́wọ̀ọ́rìn pẹ̀lú àwọn Afẹ̀hónúhàn lọ́wọ́lọ́wọ́ #ENDSARS(fi òpin sí ikọ̀ SARS)  ní ìlú Ibadan pic.twitter.com/pm5XxB5xUR
— //|) ? (@MDee_01)  Ọjọ́ 13 Oṣù Òwàrà, Ọdún 2020
Bákan náà ní Ọjọ́ 14, Oṣù Owara, Gómìnà Ìpínlẹ̀ Èkó Babàjídé Sanwó-Olú kọ́wọ̀ọ́rìn pẹ̀lú àwọn afẹ̀hónúhàn, níbi tí ó tún ti fi ìdánilójú àtìlẹyìn ìjọba títí dé òpin hàn.

Gómìnà @jidesanwoolu (pẹ̀lú fìlà bọ́ọ̀lù béèsì aláwọ̀ àyìnrín) tí gbà láti rìn tòhun ti ìfẹ̀hónúhàn ní Aláùsá. #SARSMUSTEND(IKỌ̀ SARS GBỌ́DỌ̀ DÓPIN)pic.twitter.com/lcv30Mo0xG
— Tola Badekale (@BadekaleTola) Ọjọ́ 13, Oṣù Owara Ọdún 2020",https://yo.globalvoices.org/2020/10/17/861/,17 Ọ̀wàrà  2020
Àwọn ìdílé l’órílẹ̀-èdè Kenya fi ara kááṣá látàrí ipa ìfọjọ́-kún ilé-ìwé tí ó wà ní títì pa,"Ọ̀rọ̀ Olóòtú: Àgbéjádè yìí jẹ́ àjùmọkọ aládàásí Ohùn Àgbááyé Bonface Witaba, aládàásí àlejò Sri Ranjini Mei Hua, aṣèwádìí àti òǹkọ̀wé láti Singapore. 
Ní oṣù Èrèlé, ìjọba ilẹ̀ Kenya kéde àfàró àwọn ilé-ìwé ilẹ̀ náà gẹ́gẹ́ bí ọ̀kan nínú àwọn ọ̀nà láti dẹ́kun ìtànkálẹ̀ àrùn COVID-19. Ìkéde yìí da àwọn àlàkálẹ̀ ẹ̀kọ́ ní àwọn ilé-iwé ilẹ̀ náà rú, léyìí tí ó ṣe àkóbá fún ẹgbẹẹgbẹ̀rún 18 àwọn akẹ́kọ̀ọ́ jákèjádò orílẹ̀-èdè náà. Ó gbégi dínà ìtẹ̀síwájú sísọ ètò-ẹ̀kọ́ di tọ́rọ́ fọ́n kálé, ìdọ́gba àti ètò-ẹ̀kọ́ tó mọ́nyánlórí gẹ́gẹ́ bí ó ṣe wà nínú Àgbéṣe 4 ti Ìgbéró Ìlépa Ìdàgbàsókè Àjọ Ìsọ̀kan Àgbáyé. 
Lára àwọn ìgbìyànjú wọn láti rí i pé ẹ̀kọ́kíkọ́ ń tẹ̀síwájú bí wọ́n ṣe ń dáàbò bo ìlera, ìgbéláìléwu, àti ìgbáyégbádùn àwọn akẹ́kọ̀ọ́ àti olùkọ́, ni Ilé-iṣẹ́ Ètò-ẹ̀kọ́ ilẹ̀ náà pẹ̀lú àjọṣepọ̀ àwọn àjọ elétò ẹ̀kọ́ mìíràn ṣe ìdásílẹ̀ Àjọ elétò ẹ̀kọ́ ìpìlẹ̀, abetíwéré sí ìṣẹlẹ pàjáwìrì COVID-19 ti ilẹ̀ Kenya pẹ̀lú èròǹgbà láti mú ìdàgbàsókè bá ẹ̀kọ́ àtẹ̀yin yàrá ìkẹ́kọ̀ọ́ kọ́ pẹ̀lú ìṣàmúlò ẹ̀rọ̀ asọ̀rọ̀mágbèsì, amóhùnmáwòran, ìgbéṣẹ́ sórí àwọ̀-sánmà, àti àwọn ẹ̀rọ ìbánisọ̀rọ̀ ìléwọ́ alágbèéká.
Ní ọ̀ní, pẹ̀lú akitiyan Àjọ tí o ń mú ìdàgbàsókè bá àlàkalẹ̀ ètò-ẹ̀kọ́ ní ilẹ̀ Kenya (KICD) láti fẹ ìkẹ́kọ̀ọ́ orí ẹ̀rọ ayárabíàṣá lójú sí i, ìdá 80 àwọn akẹ́kọ̀ọ́ ni àwọn tí kò rí àǹfààní ẹ̀kọ orí afẹ́fẹ́ yìí jẹ síbẹ̀, gẹ́gẹ́ bí èsì ìwádìí tí Àgbéṣe Usawa gbé jáde (gbàgede ajẹmẹ́kọ̀ọ́ orí ẹ̀rọ-ayélujára).
Èyí wáyé látàrí àìdọ́gbà òòrè-ọ̀fẹ́ sí ìlò irinṣẹ́ ìmọ̀-ẹ̀rọ amúṣẹ́yá bí i ẹ̀rọ̀-ayárabíàṣá, ẹ̀rọ̀ ayárabíàṣá àgbélétantẹ̀, tàbí àwọn èrọ̀-ìbánisọ̀rọ̀ ìléwọ́ ayárabíàṣá tí ó fi mọ́ ọ̀hángógó iye owó ìṣàmúlò èrọ ayélujára àti kùdìẹ̀kudiẹ nídìí ìṣàmúlò èrọ ayélujára pàápàá jùlọ fún àwọn akẹ́kọ̀ọ́ láti àwọn ìdílé tí wọn kò rí jájẹ àti àwọn ìlú tí wọn kò kàsí. Kódà níbi tí ẹ̀rọ ti wà lárọ̀ọ́wọ́tó gan-an, àìmáatọ́ àwọn ọmọ sọ́nà nídìí ìṣàmúlò ẹ̀rọ ayélujára gan-an alára jẹ́ ohun tí ó ń kọ ènìyàn lóminú.
Kí ìtípa yìí tó bẹ̀rẹ̀, àwọn akẹ́kọ̀ọ́ ní ooreọ̀fẹ́ sí ouńjẹ ọ̀fé ní ilé-ìwé. Àwọn òmọdébìnrin inú wọn ní oore-ọ̀fẹ́ sí àṣọ ìlédìí ìsé-nǹkan-àlejò ti ètò kan fún ìpèsè àṣọ ìsé-nǹkan-àlejò. Pẹ̀lú bí ìtìpa yìí ṣe ti gùn sì, Akọ̀wé Ìgbìmọ̀ Ètò-ẹ̀kọ́ George Magoha ti kéde pé àwọn àlàkalè ilé-ìwé ti “bómi lọ”, tí ó túnmọ̀ sí wí pé àwọn ilé-ìwé yóò wà ní títìpa síbẹ̀ títí di ọdún 2021, léyìí tí yóò sọ ọ̀pọ̀ àwọn akẹ́kọ̀ọ́ sí ipò òṣì pẹ̀lú bí àwọn ẹbí wọn kò ṣe lè pèsè ouńjẹ àti àwọn ohun èlò tí  ó ṣe kókó látàrí àìríṣẹ́ṣe ẹnu lọ́wọ́lọ́wọ́ yìí.
Ní ìlú Kibra, fún àpẹẹrẹ, agbègbè tí wọ́n rí gẹ́gẹ́ bí ibi tí ìṣẹ́ àti ìyà sodo sí jùlọ ní Nairobi (àti ní ilẹ̀ Adúláwọ̀) ọ̀pọ̀ àwọn akẹ́kọ̀ọ́ ni wọn kò ní oore-ọ̀fẹ́ sí àlàkalẹ̀ ẹ̀kọ́ àtẹ̀yìn yàrá ìkẹ́kọ̀ọ́ kọ́ àjọ KCID, bẹ́ẹ̀ ni ọ̀pọ̀ kò tilẹ̀ ní ibi tí wọn ó ti kẹ́kọ̀ọ́ áḿbèlètàsé ibi eré ìdarayá.
(Láti ọ̀pọ̀ ọdún séyìn, agbègbè yìí ti ń jẹ́ pípẹ̀ ní “Kibera” tí í ṣe àṣìpè Kibra tí ó túmọ̀ sí “igbó kìjikìji” ní èdè Nubia. Fífi ọmọ peni lérú ni àwọn ara agbègbè Nubia ní Kenya máa ń rí lílo “Kibera” sí)
Nínú ìfọ̀rọ̀wánilẹ́nuwò lórí Skype pẹ̀lú Asha Jaffar, akọ̀rọ̀yìn tí ó ń gbé ní Kibra, ẹni tí ó gbé ìròyìn nípa ewu tí ó wu àwọn agbègbè Kibra, Jaffar sọ fún Ohùn Àgbáyé pé  àwọn yàrá ìkàwé lọ́fẹ̀ẹ́ tí ó lè gba àwọn akẹ́kọ̀ọ́ mẹ́wàá ní ẹ̀ẹ̀kan ṣoṣo kò tó nǹkan. Àmọ́, àwọn akẹ́kọ̀ọ́ wọ̀nyí ní láti máa fi àyè wọn sílẹ̀ lẹ́yìn bíi wákàtí kan kí ọ̀wọ́ àwọn akẹ́kọ̀ọ́ mìíràn lè ṣàmúlò àwọn àyè náà. Ó fi kún un pé iná ètò fún owó ilé-ìwé ọ̀fẹ́ fún àwọn akẹ́kọ̀ọ́ ní láti jó rẹ̀yìn nítorí òfin jíjìnnà síraẹni láwùjọ tí ìjọba àti àwọn ikọ̀ elétò ìlera kàn nípá.

Asha Jaffar, akọ̀rọ̀yìn àti olùgbé Kibra ń nawọ́ sí àwọn ibùgbé Kibra. Àwòrán láti Ètò ìpèsè Ouńjẹ ọ̀fé Kibra, Oṣù Ògún, ọdún 2020. Àworan jẹ́ lílò pẹ̀lú ìyọ̀nda.
Ipa ìtìpa ọlọ́jọ́ gbọọrọ àwọn ilé-ìwé náà ti ń kọjá agbára bẹ́ẹ̀ ni ó sì ń lapa burúkú lórí àwọn ìdílé tí wọn kò rọ́wọ́ họrí. Pẹ̀lú bí aáyan àtijẹ-àtimu ṣe borí aáyan ètò- ẹ̀kọ́, àwọn akẹ́kọ̀ọ́ pàápàá àwọn omọdébìnrin àti àwọn abilékọ kékèké láti àwọn ìdílé tí ìṣẹ́ ń bá fínra nílò láti ṣe iṣẹ́ oko dídá àti àwọn iṣẹ́ ilé tàbí iṣẹ́ àgbàtọ́ dípò ẹ̀kọ́ ìwé kíkọ́. Èyí wáyé nínú ìtìpa yìí tí ó ṣe déédé pẹ̀lú àkókò tí ọ̀gbìn ṣíṣe wọ́pọ̀ jùlọ ní oṣù Ẹrẹ́nà.
Àwọn ọmọdébìnrin mìíràn gan-an le tibẹ̀ ti kékeré lọ́kọ léyìí tí yóò sọ wọ́n sínú ewu pípa ilé-ìwé tì láti ara oyún àpàpàndodo. Nítorí náà, ètò-ẹ̀kọ́ nínú àwọn ìdílé tí ìṣẹ́ ń bá fínra yóò lami, ìdí ni pé ọ̀pọ̀ nínú wọn ni kò rí ìdí pàtàkì tí ó fi yẹ kí àwọn ó darí àwọn ọmọ àwọn padà sí ilé-ìwé tí àwọn ilé-ìwé bá di ṣísí padà.
Ní oṣù Ẹrénà, Jaffar ṣe ìfilọ́lẹ̀ Ìpèsè Ouńjẹ ọ̀fé Kibra, láti lé ebi jìnà sí agbègbè Kibra pẹ̀lú fífi àpọ̀ kékèké tí ó kún fún oríṣìíríṣìí oúnjẹ ta àwọn ìdílé kòlàkòṣagbe lọ́ọrẹ. Ó bẹ̀rẹ̀ pẹ̀lú wíwá àwọn ìtọrẹ àánú lórí M-pesa (àpò owó orí èrọ ìbánisọ̀rọ̀ alágbèéká) pẹ̀lú èrọ̀ngbà láti bọ́ àwọn ìdílé tí kò ń ọ̀pọ́n pọ́n là 100 fún ọ̀ṣẹ̀ kan, ṣùgbọ́n pẹ̀lú bí àwọn tí wọ́n nílò ìrànlọ́wọ́ ṣe ń pọ̀ si, ètò yìí ti bọ́ ìdílé tí ó tó 2400 títí di Ọjọ 5, Oṣù Ògún. Jaffar rí i mọ̀ pé ìpèsè oúnjẹ ọ̀fẹ́ kò tó nítorí pé àwọn ìdílé yìí nílò àtìlẹ́yìn láti bẹ̀rẹ̀ oko-òwò kéékèèké. Àmọ́ ṣá o, orọ̀ ajé agbègbè yìí dùró gbọhin pẹ̀lú bí káràkátà ṣe ti wara ro.
Afínúfẹ́dọ̀ pín oúnjẹ fún àwọn ènìyàn ibùgbé Kibra láti Ètò ìpèsè Ouńjẹ ọ̀fé Kibra, Kenya, Oṣù Ògún, ọdún 2020. Àwòrán láti Ètò ìpèsè Ouńjẹ ọ̀fé Kibra. Àworan jẹ́ lílò pẹ̀lú ìyọ̀nda.
Kenya ń retí ọdún ètò-ẹ̀kọ́ tuntun nì ọdún 2021— Ṣùgbọ́n èyí tún wà lọ́wọ́ iye ènìyàn tí àrùn COVID-19 bá kọlù —  gẹ́gẹ́ bí ọ̀rọ̀ Magoha, Akọ̀wé Ìgbìmọ̀ Ètò-ẹ̀kọ́.
Ọ̀pọ̀ àwọn amòye nídìí ètò ẹ̀kọ́ sọ báyìí pé àkókò yìí jé oore-ọ̀fẹ́ fún ìjọba láti ṣe ìgbéléwọ̀n ètò-ẹ̀kọ́, kí wọn ó sì tún iná ìpèsè ẹ̀kọ́ fún tẹ̀rútọmọ dá gẹ́gẹ́ bí àfojúsùn àjọ elétò ẹ̀kọ́ ìpìlẹ, abetíwéré sí ìṣẹ̀lè pàjáwìrì COVID-19 ti ilẹ̀ Kenya. Ìgbésẹ̀ àkọ́kọ́, yóò jẹ́ ìya owó sọ́tọ̀ láti mú ìdàgbàsókè bá ilé-ìwé nípa ìpèsè iná, àwọn tábìlì ìkàwé, àga ìjókòó àti iná mọ̀nàmọ́ná tó ṣeé fọkàn tán, pàápàá jùlọ ní àwọn ìgbèríko. Léyìn èyí, ìjọba lè mú àdínkù bá owó iná àti owó omi ní àwọn ilé ìwé nítorí pé bí ó ṣe gbérí yìí ń pa iṣẹ́ wọn lára.
Léyin bí àwọn ohun tí ó ṣe kókó wọ̀nyí bá ti di yíyanjú nìkan ni ìgbìyànjú le bẹ̀rẹ̀ lórí Iṣẹ́ àkànṣe ìkàwé ìgbàlódé alápilẹ̀rọ tí ìjọba gbé jáde ni ọdún 2013. Ètò Mọ̀ọ́kọ-mọ̀ọ́kà Ẹ̀rọ-ayárabíàṣá yìí gbèrò láti rí i wí pé àwọn akẹ́kọ̀ọ́ ilé-ìwé alákọ̀ọ́bẹ̀rẹ̀ (onípò 1-3) lè lo àwọn èrọ ìgbàlódé àti àwọn ohun èlò ìbáraẹnisọ̀rọ̀ pẹ̀lú èròǹgbà láti mú kí ètò ẹ̀kọ́ ilẹ̀ Kenya ó bá ti ọgọ́rùn-ún ọdún 21 mu.
Iṣẹ́ àkànṣe náà fẹ́rẹ̀ẹ́ má gbéra sọ bí wọ́n ṣe kọ́kọ́ múra sí i tó pẹ̀lú bí àwọn àfojúsùn wọn ṣe kùnà àti bí ìmúrasílẹ̀ àwọn olùkọ́ ṣe mẹ́hẹ. Láti le kẹ́sẹ járí, ètò yìí nílò kí wọn ó dá àwọn olùkọ́ lẹ́kọ̀ọ́ ìlò àwọn ẹ̀rọ ìgbàlódé kí wọn ó bà lè ṣàmúlò àwọn ẹ̀rọ náà bí ó ti yẹ.
Ọ̀pọ́n Orílẹ̀-èdè Kenya ti sún láti ìṣètò Ẹ̀kọ́ alákọ̀ọ́bẹ̀ẹ̀rẹ̀ káàkiri àgbáyé (UPE) sí àgbéṣe Ẹ̀kọ́-ìwé fún gbogbo ènìyàn (EFA), UPE tí ó jẹ́ Ìlépa kejì Ilépa ìdàgbàsókè ti Ẹgbẹ̀rún ọdún Àjọ Ìsọ̀kan Àgbáyé tí ó gbèrò láti rí i wí pé nígbà tí ó bá fi máa di ọdún 2015, gbogbo ọmọ ní jákèjádò àgbáyé ni wọn ó ti parí ilé-ìwé alákòóbẹ̀ẹ̀rẹ̀, ṣùgbọ́n EFA ní tirẹ̀ jẹ́ ìpolongo àgbáyé tí àjọ UNESCO léwájú rẹ̀, pẹ̀lú èròǹgbà láti mú àǹfààní ẹ̀kọ́-ìwé tọ “gbogbo ọmọ ìlú ní gbogbo àwọn àwùjọ ”  àgbáyé lọ. Pẹ̀lú àwọn àǹfààní wọ̀nyí, orílẹ̀-èdè Kenya ò gbọdọ̀ fa ọwọ́ aago ìdàgbàsókè yìí sẹ́yìn. 
Ìpènijà tí ó kángun sí orílẹ̀-èdè Kenya báyìí ni láti rí i wí pé àwọn akẹ́kọ̀ọ́ ní oore-ọ̀fẹ́ sí àwọn iṣẹ́ àkànṣe ìkàwé ìgbàlódé tí kì í ṣe ẹ̀kọ́-ìwé nìkan ni yóò máa kọ́ni, sùgbọ́n àpapọ̀ ẹ̀kọ́ tí yóò tún máa kọ́ni lọ́gbọ́n àtiṣe lóríṣìiríṣìi, ìmọ̀ àtilèdádúró láti lè bá àfojúsùn wọn àti ìmúṣẹ ìlepa ìgbérò ìdàgbàsókè tí ó bá fi máa di ọdún 2030.",https://yo.globalvoices.org/2020/08/16/794/,16 Ògún  2020
Àwọn obìnrin ní Nàìjíríà kojú àdó-olóró àgbẹ́sẹ̀léró àgbàwí ọ̀rọ̀ ìṣèlú lórí ẹ̀rọ-ayélujára,"Àwọn ọmọ ẹgbẹ́ Mother's Savings Club, Nàìjíríà. I'm Àwòrán láti ọwọ́ Karen Kasmauski/USAID ní Ilẹ̀-Adúláwọ̀ ní orí United States government work, public domain.
Ní Nàìjíríà, àdó-olóró àgbẹ́sẹ̀léró ni gbàgede àgbàwí ọ̀rọ̀ òṣèlú. Àgbàwí àti ọ̀rọ̀ ìṣèlú sábà máa ń fi ti ọ̀rọ̀ ẹ̀sìn àti ẹlẹ́yàmẹyà ṣe. Àwọn alágbàwí tí ó gbajúmọ̀ lórí ẹ̀rọ-alátagbà — pàápàá jù lọ lórí Twitter — ní láti lè fi ara gba ọ̀pọ̀lọpọ̀ gbas gbos (èdè àdàlù-mọ́-Gẹ̀ẹ́sì Nàìjíríà fún “ìkànṣẹ́”) ní orí ẹ̀rọ-ayárabíàṣá.
Àwọn alágbàwí tí ó jẹ́ obìnrin — ní àfikún sí títẹ àwọn ohun ìdánimọ̀ tí ó ń mú ìpalára wá mọ́lẹ̀ — bákan náà ni wọ́n ń kojú ìkọlù tí ó ti ara ìkórìíra tẹ̀gbintẹ̀gbin ẹ̀yà jẹ yọ.
Báwo ni àwọn alágbàwí l'óbìnrin ní Nàìjíríà ṣe ń farada ìkorò orí ẹ̀rọ-ayélujára bíi ìsọ̀rọ àlùfànṣá síni, ọ̀rọ̀ ìkórìíra tẹ̀gbintẹ̀gbin àti ìmọ̀ọ́mọ̀ yí-ọ̀rọ̀ wọn dà? Báwo ni wọ́n ṣe ń tẹ̀síwájú nínú iṣẹ́ wọn tàbí fọnrere iṣẹ́ wọn?
Àwọn ajìjàngbara orí ẹ̀rọ alátagbà méjì ní Nàìjíríà fi ìrírí àwọn àgbàwí àti ìkórìíra ìwà abo hàn: #BringBackOurGirls, tí Dókítà Oby Ezekwesili jẹ́ aṣíwájú; àti #ArewaMeToo, tí Fakhriyyah Hashim jẹ́ agbátẹrù, gbogbo wọn ni wọ́n ní ìrírí ìkórìíra tẹ̀gbintẹ̀gbin abo nínú agbo òṣèlú tí ó ń fa ìlọsíwájú wọn sẹ́yìn.
Ìjàngbara #BringBackOurGirls (#BBOG) 
Ọdún mẹ́fà sẹ́yìn, ní ọjọ́ 15, Oṣù Igbe ọdún 2014, ó tó 200 àwọn ọmọdébìnrin tí ọjọ́ orí wọn ò ju ọdún 15 àti 18 lọ, láti iléèwé Gíga Ìjọba Obìnrin ní Chibok ẹ̀bà Maidiguri, ní àríwá-ìlà-oòrùn Nàìjíríà ni ẹgbẹ́ afẹ̀míṣòfò èlẹ́sìn Mùsùlùmí Boko Haram sọ di ẹni tí a fi túláàsì mú sí ìgbẹ̀sìn.
Ìjínigbé àwọn ọmọdébìnrin Chibok náà ṣe okùnfà ìlọ́wọ́sí àwọn orílẹ̀ èdè kárí àgbá ńlá ayé. Iléeṣẹ́ oníròyìn BBC jábọ̀ wí pé nínú oṣù Igbe ọdún 2014, #BringBackOurGirls náà gbajúmọ̀ ní orí Twitter pẹ̀lú nǹkan bíi àwọn ènìyàn ẹgbẹẹgbẹ̀rún 3.3 tí ó tún túwíìtì náà túwíìtì, ìdá 27 àwọn túwíìtì wọ̀nyí ni ó wá láti Nàìjíríà, ìdá 26 láti orílẹ̀ èdè Amẹ́ríkà àti ìdá 11 láti Ilẹ̀ Gẹ̀ẹ́sì.
Dókítà Oby Ezekwesili ń dáhùn ìbéèrè níbi ètò àwọn obìnrin àjọ UN pẹ̀lú àwọn alákòóso ìpolongo #BringBackOurGirls. Àwòrán láti ọwọ́ UN Women/Ryan Brown, ọjọ́ 14, oṣù Ọ̀wẹwẹ̀ ọdún 2014. (CC BY-NC-ND 2.0)
Dókítà Obiageli (Oby) Ezekwesili, igbá-kejì ààrẹ Ilé ìfowópamọ́ Àgbáyé ìgbà kan, àti mínísítà ètò ẹ̀kọ́ orílẹ̀ èdè Nàìjíríà nígbà kan rí, bẹ̀rẹ̀ sí túwíìtì nípa àwọn ọmọdébìnrin Chibok ní ọjọ́ tí wọ́n jí wọn gbé gan-an gan-an. Ìṣẹ̀lẹ̀ kan tí ó ti ṣẹlẹ̀ tí àwọn àjínigbé jí àwọn ọmọdékùnrin gbé ní iléèwé Kọ́lẹ̀jì ìjọba Àpapọ̀ ti Buni Yadi ní Ìpínlẹ̀ Yobe, àríwá-ìlà-oòrùn Nàìjíríà lọ́jọ́ 25, oṣù Èrèlé ọdún 2014 ló ṣí i lójú sí ìpolongo yìí. Àwọn ọmọdékùnrin kankàndínlọ́gọ́ta ni ó ti ara ọta ìbọn àti ọgbẹ́ ọbẹ̀ kú, nígbà tí iná sì jó àwọn mìíràn pa.
Síbẹ̀síbẹ̀, àfi ìgbà tí ó di ọjọ́ 23, oṣù Igbe, nígbà tí àjọ UNESCO gbà á lálejò ní Port Harcourt, ibi tí ó kún fún epo-rọ̀bì ní agbègbè Niger Delta, ni ó ti ké gbàjarè fún ìdásílẹ̀ àwọn ọmọdébìnrin tí ó fi di ohun tí gbogbo orílẹ̀ èdè àgbáyé gbà bí igbá ọtí:

Lend your Voice to the Cause of our Girls. Please All, use the hashtag #BringBackOurGirls to keep the momentum UNTIL they are RESCUED.
— Oby Ezekwesili (@obyezeks) April 23, 2014

Fi ohùn sí ìdásílẹ̀ àwọn ọmọdébìnrin wa. Ẹ dákun, ẹ lo àmì #BringBackOurGirls TÍTÍ tí wọn á fi dá wọ́n SÍLẸ̀.
— Oby Ezekwesili (@obyezeks)  Ọjọ́ 23, Oṣù Igbe 23, ọdún 2014
Ní ọjọ́ 7 oṣù Èbìbí ọdún 2014, aya ààrẹ orílẹ̀-èdè Amẹ́ríkà ọ̀gábìnrin Michelle Obama ṣe àtẹ̀jáde àwòrán kan tí ó ti mú àmì “Ẹ dá àwọn ọmọdébìnrin wa padà” #BringBackOurGirls lọ́wọ́. Bákan náà ni ó tari àwòrán-olóhùn kan láti inú Ilé Funfun síta — tí ìgbésẹ̀ yìí sì sọ ìṣẹ̀lẹ̀ ìjínigbé náà di ọ̀ràn tí gbogbo àgbáyé fẹ́ rí àbálọ-bábọ̀ rẹ̀.
Ọdún méjì ni ó gba àwọn ọmọ ogun orílẹ̀ èdè Nàìjíríà láti gba ọmọdébìnrin kan sílẹ̀, nínú oṣù Òkúdù ọdún-un 2016. Nígbà tí ó máa fi di oṣù Ọ̀wàrà ọdún-un 2016, àwọn ọmọdébìnrin 21 darapọ̀ mọ́ àwọn mọ̀lẹ́bí wọn. Ní oṣù Èbìbí 2017, ikọ̀ Boko Haram dá àwọn ọmọdébìnrin 82 sílẹ̀ nínú ìgbẹ̀sìn. Síbẹ̀síbẹ̀, ó tó ọmọdébìnrin 112 tí ó di àwátì bí abẹ́rẹ́ tí ó sì jọ pé àwọn 13 tí ṣègbé, ìyẹn gẹ́gẹ́ bí ìwádìí ọdún 2018 kan ṣe tọ pinpin.
Ezekwesili àti àjọṣepọ̀ àwọn ènìyàn kan ni ó dá ìgbésẹ̀ ìjà fún ẹ̀tọ́ àwọn ọmọdébìnrin #BBOG tí ó kó àwọn ènìyàn jọ lágbàáyé fún ìdásílẹ̀ àwọn ọmọdébìnrin Chibok. Nígbà tí ó ṣe, ìgbésẹ̀ náà yírapadà di igi àràbà tí ẹnìkan kò leè ṣí nídìí tí ó fi ara da igbàgede ètò ìlú Nàìjíríà t'ó rorò. Àmọ́ ṣá o, àṣeyọrí akitiyan yìí kò ṣẹ̀yìn-in ìnáwónára Ezekwesili.
Ní wéré kí ètò ìdìbò ààrẹ ọdún 2015 ó wá sáyé ni ìṣẹ̀lẹ̀ ìjínigbé àwọn ọmọdébìnrin Chibok ṣẹ̀, tí èyí sì mú kí àwọn kan ó máa fi ojú ìgbèlẹ́yìn ẹgbẹ́ olóṣèlú kan wo ìgbàwí tí Ezekwesili ń bá ká lórí ayélujára. Bí wọ́n ti fi ojú òtítọ́ inú rẹ̀ gbolẹ̀ ni wọ́n fa gbogbo aṣọ iyìi rẹ̀ ya pẹ́rẹpẹ̀rẹ. Àwọn mìíràn sọ wípé gbogbo kùkùgẹ̀gẹ̀ akitiyan #BBOG rẹ kò ju kí ó ba lẹ́nu nínú ìṣèlú lọ.
Reno Omokri, olùrànlọ́wọ́ ààrẹ àná, fi ẹ̀sùn kan Ezekwesili wí pé ẹgbẹ́ olóṣèlú APC ni ó ń lò ó fi ba ìjọba tí ó wà lórí àpèré jẹ́ àti láti “yẹpẹrẹ” ìjọba Ààrẹ Jonathan, nípa èyí náà ni ó fi lànà fún APC láti “gba ọ̀pá àṣẹ.”
Ní ọdún-un 2014 àwọn alátìlẹ́yìn Ààrẹ àná ààrẹ Jonathan àti ẹgbẹ́ olóṣèlú Peoples’ Democratic Party (PDP) fi “àwọn ọ̀kan-ò-jọ̀kan irọ́” léde ní orí ẹ̀rọ-ayélujára láti tako Ezekwesili. Dókítà náà sọ nínú àtẹ̀jáde àwòrán-olóhùn Twitter kan ti ọjọ́ 14, oṣù Igbe ní ìsààmì ọdún mẹ́fà tí àwọn ọmọdébìnrin náà ti di àwátì wí pé: “kí á má purọ́ wọ́n tàbùkù mi, wọ́n sì ṣe kèéta…”
Àwọn ẹlẹ́nu èké sọ wí pé ìgbónára àì rí ipò nínú ìjọba Jonathan ló ń mú Ezekwesili tẹpẹlẹ mọ́ ìgbárùkù ti ọ̀ràn àwọn ọmọ tí ajínigbé jí gbé. Bí ó ti ṣe sọ, àwọn tí ó kọ ẹnu ẹ̀gbin sí i lórí ayélukára-bí-ajere lérò “wí pé torí kí wọ́n ba fi òun j'òye mínísítà ni òun ò fi mẹ́nu kúrò lọ́ràn àwọn ọmọdébìnrin Chibok.”
“Báwo ni yó ṣe jẹ́ bẹ́ẹ̀ lẹ́yìn tí mo kọ ipò mínísítà ní ọdún mẹ́ta sẹ́yìn kí àwọn ọmọdébìnrin Chibok ó tó di ìgbẹ̀sìn?” Ezekwesili wí nínú àwòrán-olóhùn Twitter náà.
Ó di ọ̀kan nínú àwọn òǹdíje sí ipò ààrẹ ọdún-un 2018, ṣùgbọ́n ó ju ọwọ́ sílẹ̀ nígbà ó yá.
Ní orí Twitter, Ezekwesili mú ìbànújẹ́ rẹ̀ wá sí ìrántí: “Ẹ̀dùn ọkàn ni fún mi pé àwọn ọmọdé tí a rán nílé ìwé di pípa bí ẹran dé ibi wí pé àwọn òbí wọn kò lè dá àwọn ọmọ wọn mọ̀.”
Àmọ́ ìṣààta ti olóṣèlú nípa ìgbésẹ̀ ìpolongo #BBOG ti gbé ìbínú tòun t'ìbánújẹ́ rẹ̀ mì.
#ArewaMeToo àti NorthNormal 
Ní ọjọ́ 3, oṣù Èrèlé ọdún-un 2019, ọ̀dọ́bìnrin kan tí orúkọ rẹ̀ ń jẹ́ Khadijah Adamua gbójúgbóyà láti túwíìtì nípa ìlòkulò ajẹmára  tí ọ̀rẹ́kùnrin rẹ̀ ìgbà kan lo òun. Adamua, ẹni tí ó ń gbé ní ìpínlẹ̀ Kano tí í ṣe àríwá-ìlà-oòrùn orílẹ̀ èdè Nàìjíríà, ti ṣáájú kọ búlọ́ọ̀gù nípa ìrírí rẹ̀ tí ó banilẹ́rù.
Ọmọ Nàìjíríà rere Fakhriyyah Hashim túwíìtì àtìlẹ́yìn rẹ̀ fún Adamua pẹ̀lú lílo àmì #ArewaMeToo:

Neglecting his victims will only fuel this culture of rape and sexual harassment, and it will be a slap in the faces of victims that have bravely come out to tell of their haunting experiences. We all know the social dynamics of the North that demonises victims.
— Fakhrriyyah (@FakhuusHashim) February 10, 2019

Àìfiyèsí àwọn tí ó farapa yóò túbọ̀ jẹ́ kí àṣà ìfipábánilòpọ̀ àti ìyọlẹ́nu ó gbilẹ̀ sí i, tí ó sì di “kò tán ń dìí ‘ẹ” fún àwọn tí ń jìyà ìpalára tí ó gbóyá láti sọ ìrírí tí ó ń pààrà ọkàn wọn síta. Gbogbo wa ni a mọ bí àwọn tí ó farapa ní Gúúsù orílẹ̀ èdè yìí ṣe máa ń gba ẹ̀bi.
— Fakhrriyyah (@FakhuusHashim) Ọjọ́ 10, Oṣù Èrèlé 2019
#ArewaMeToo di ẹ̀dà ìgbésẹ̀ Èmi Náà àgbáyé #MeToo ní àríwá Nàìjíríà. (Árẹ̀wá ni èdè-ìperí fún “Àríwá” ní èdè Haúsá) — tí ó tan ìjì àsọgbà ọ̀rọ̀ lórí ìfipábánilòpọ̀ àti irú àwọn ìwà-ipá sí àwọn obìnrin ní orí ẹ̀rọ ayélukára-wọn-bí-ajere.
Ìwà-ipá sí obìnrin wọ́pọ̀ jákèjádò orílẹ̀-èdèe Nàìjíríà. Síbẹ̀, Relief Web sọ wí pé ní àárín oṣù Belu ọdún-un 2014 àti oṣù Ṣẹẹrẹ ọdún un 2015, àríwá-ìlà-oòrùn Nàìjíríà, pàápàá jù lọ Ìpínlẹ̀ Borno, ní àkọsílẹ̀ ìwà-ipá sí obìnrin ti pọ̀ jọjọ. Ní agbègbè àríwá tí àwọn Mùsùlùmí pọ̀ sí jù lọ, àsọgbà nípa orí ọ̀rọ̀ èèwọ̀ wọ̀nyí ṣòro, tí ó máa pàpà sọ àwọn tí ó ń jìyà ìpalára sì ìpa kẹ́kẹ́.
Ìbínú #ArewaMeToo ní orí ẹ̀rọ-ayélujára ṣe àtọ́nà ìyíde ìfẹ̀hònúhàn ìta gbangba NorthNormal ní Bauchi, Kano, àti Niger. Ìyíde ọlọ́jọ́ mẹ́ẹ̀ẹ́dógún ti NorthNormal wá sáyé nínú oṣù Belu ọdún t'ó kọjá ní àwọn ìpínlẹ̀ mẹ́jọ ní òkè Ọya àti ní Abuja. Wọ́n rí ipa rere látàrí ìyíde tí àwọn aṣòfin “sì rí ìdí tí ó fi yẹ kí àwọn gbọ́ sí àwọn ọ̀dọ̀ ìbílẹ̀” lẹ́nu torí wọ́n ń “lé iwájú nínú ìjà fún VAPP,” Hashim ṣàlàyé ọ̀rọ̀.
Hashim tẹ̀síwájú wí pé,” síbẹ̀, ní Ìpínlẹ̀ Sokoto, ìjọba ń kó àwọn tí ó ń yíde NorthNormal”. Àwọn ọlọ́pàá ṣe ọ̀kan lára àwọn olórí ìbílẹ̀ tí í ṣe alágbèékalẹ̀ ìyíde náà ṣìbáṣìbo. Lẹ́yìn wá, ọba Sokoto, tí í ṣe olórí àwọn Mùsùlùmí orílẹ̀ èdè Nàìjíríà fagilé ìwọ́de.
Gẹ́gẹ́ bí Hashim ti ṣe wí, NorthNormal súyọ láti ara àmì #ArewaMeToo, tí ó sì ní èta méjì: ìgbàwí fún “ìṣàmúlò Ìfòfinde Ìwà-ipá sí àwọn Ènìyàn (VAPP),” àti ìléwájú nínú ìtàkùrọ̀sọ “onírúurú ìwà-ipá sí obìnrin àti àṣà ìfipábánilòpọ̀ jákèjádò àríwá Nàìjíríà.”
Àbà Òfin Ìwà-ipá sí Àwọn Ènìyàn (Ìfòfindè) ọdún-un 2015 di títọwọ́bọ̀ lọ́jọ́ 23, oṣù Èbìbí, ọdún-un 2015. Lábẹ́ Àbá VAPP — ìlọsíwájú òfin ìjìyà ẹ̀ṣẹ̀ orílẹ̀ èdè Nàìjíríà — àbá ìwà-ipá sí àwọn obìnrin jẹ́ ẹ̀ṣẹ̀ lábẹ́ òfin. Lára rẹ̀ ni ìfipábánilòpọ̀, nína aya, ìfipálé aya jáde nílé, ìfipá sọ obìnrin di adábùkátà gbọ́ tàbí ìjìyà ti ọrọ̀-ajé, àṣà opó tí ó ń fa ìpalára, dídábẹ́ fún obìnrin tàbí gígé ida, àti/tàbí ìkọ̀sílẹ̀ ọmọ.

In Nigeria, rape is punishable with life imprisonment. A minor can face up to 14 years in prison. In cases of gang rape, offenders are jointly liable to 20 years imprisonment without the option of a fine.

Ní Nàìjíríà, ẹ̀wọ̀n gbére ni ìjìyà ìfipábánilòpọ̀. Ọmọdé lè fi ara gbá ẹ̀wọ̀n ọdún 14. Bí ó bá jẹ́ ọ̀ràn ìfipábánilòpọ̀ ẹni púpọ̀, ẹ̀wọ̀n ọdún 20 ni àwọn ẹlẹ́sẹ̀ yóò fi gbára láì san owó ìtanràn.
Síbẹ̀, Abala 47 ti Àbá òfin VAPP fi lélẹ̀ wí pé Abuja, olú ìlú orílẹ̀ èdè Nàìjíríà nìkan ni òfin yìí ti f'ẹsẹ̀ rinlẹ̀. NorthNormal àti àwọn iléeṣẹ́ mìíràn ti ń polongo kí gbogbo ìgbìmọ̀ aṣòfin ìpínlẹ̀ 36 ó sọ àbá yìí d'òfin.
Àtakò àwọn alágbàwí 
Ọdún kan lẹ́yìn tí #ArewaMeToo gba ìgboro, Hashim sọ fún Ohùn Àgbáyé wí pé adi ìgbàwí wọn tí ó tú “ìbàjẹ́ àwùjọ jáde,” ó sì tún ní arapa tirẹ̀.
Hashim ní ìrírí ìyọlẹ́nu lórí ayélujára nígbà tí ẹgbẹ́ rẹ̀ kojú “ẹnìkan tí ó máa bá àwọn ọmọdé lò ní ṣísẹ̀ntẹ̀lé kiri àdúgbò” ẹni tí ó ń ṣiṣẹ́ ní iléeṣẹ́ ìṣúná-owó gẹ́gẹ́ bí ìgbàwí orí ayélujára wọn. Ó sọ fún Ohùn Àgbáyé:
We launched a campaign against him [the serial abuser], demanding that he be sacked by the minister; some people did not like that so they orchestrated an online targeted harassment campaign to delegitimise ArewaMeToo.
A ṣe ìfilọ́lẹ̀ ìpolongo tako rẹ̀ [abọ́mọdé sùn], kí ó bá gba ìwé ìyọniníṣẹ́ láti ọwọ́ mínísítà; àwọn kan kò fẹ́ bẹ́ẹ̀ torí ìdí èyí ni wọ́n ṣe gbé ìgbésẹ̀ ìpolongo ìyọlẹ́nu orí ayélujára láti sọ #ArewaMeToo di èyí tí ó lòdì sí òfin.
Gẹ́gẹ́ bí Hashim ṣe sọ, àwọn ayọnilẹ́nu gbèrò láti sọ ArewaMeToo di ohun tí ó tasẹ̀ àgẹ̀rẹ̀ sí òfin nípa “síso ArewaMeToo pọ̀ mọ́ LGBTQ [obìnrin-tó-ń-fẹ́-obìnrin, ọkùnrin-tí-ó-ń-fẹ́-ọkùnrin, àwọn abo àti akọ tí ó yíra padà di akọ tàbí abo àti àwọn ènìyàn tí ó ṣe àjèjì tí kò sí ní ìbámu] àti “ète wọ́n ṣiṣẹ́ bí ìyọlẹ́nu orí ayélujára ṣe ń lékún sí i”.
Ní orílẹ̀ èdè Nàìjíríà, ìgbéyàwó láàárín ọkùnrin àti ọkùnrin lòdì sófin bẹ́ẹ̀ náà ní abẹ́ òfin Sẹ́ríà àti òfin ìfìyàjẹ ẹlẹ́sẹ̀, ìbálòpọ̀ ihò ìdí àti ìbálòpọ̀ láàárín obìnrin àti obìnrin ní ìjìyà ní àwọn ìpínlẹ̀ kan.
Nípasẹ̀ dída ìgbésẹ̀ ìpolongo Hashim papọ̀ mọ́ ẹ̀tọ́ LGBTQ, àwọn ènìyàn ní orí ẹ̀rọ-ayélujára lọ́ ìpolongo wọn po wọ́n sì pe #ArewaToo àti NorthNormal ní ohun tí kò tọ́.
Bí-ó-ti-wù-kí-ó-rí, Ohùn Àgbáyé kò rí àyè sí àwọn túwíìtì tí ó sọ ìgbésẹ̀ ìpolongo Hashim ní ìjà fún ẹ̀tọ́ LGBTQ.
Síbẹ̀, Hashim ṣe àtẹ̀jáde àwọn ọ̀rọ̀ ìrètí sí orí Twitter:

To every young girl out there that’s hurting, that’s yearning to find a voice, it was all for you. For those innocent young girls and boys that were touched and silenced, this voice is yours and no one can take that away from you. #ArewaMeToo
— Fakhrriyyah (@FakhuusHashim) February 23, 2020

Fún gbogbo ọ̀dọ́bìnrin tí ó wà níta tí ó ń bá ìfarapa yí, tí ó ń wá ọ̀nà láti sọ̀rọ̀ síta, nítorí ti yín ni a fi ṣe ohun gbogbo tí à ń ṣe. Fún àwọn ọmọdé l'óbìnrin àti l'ọ́kùnrin tí kò mọ ọ̀tún sí òsì tí a ti bá ṣe ìṣekúṣe tí a sì ti pa lẹ́numọ́, tiyín ni ohùn yìí kò sì sí ẹni tí ó lè gbà á lọ́wọ́ yín. #ArewaMeToo
— Fakhrriyyah (@FakhuusHashim) Ọjọ́ 23, oṣù Èrèlé 2020
Fakhriyyah Hashim, ọ̀kan lára àwọn olùdásílẹ̀ #ArewaToo àti NorthNormal (a gba àṣẹ láti lo àwòrán rẹ̀.
Ó sọ wí pé gbogbo ìrírí yìí ran òun lọ́wọ́ láti “ní ìfarada tí ó pọ̀”:
In my experience of being loud on political Twitter for good governance, I’ve grown a really thick skin, but even that didn't prepare me for the amount of backlash we got through ArewaMeToo and NorthNormal. Though I mustered all of that and did not retreat to any cave, I did begin feeling demoralised about Northern Nigeria’s governanace and response to sexual violence…After every episode of attacks, we did gather more strength and energy to push back because the backlash made us see how society enforced the culture of silence and if we allowed our lips to be sealed then that would be the real tragedy.
Ìrírí mi nípa ìgbóhùnsókè lórí ọ̀rọ̀ òṣèlú ní orí Twitter fún ìṣèjọba tí ó dára, ti kọ́ mi ní ìfaradà, àmọ́ ìyẹn kò mú mi gbaradì fún ọ̀kan-ò-jọ̀kan ìtakò tí a fojú rí látàrí ìpolongo ArewaMeToo àti NorthNormal. Àmọ́pé mo fi gbogbo rẹ̀ ṣe osùn mo fi para n ò sì jẹ́ kí ó fà mí sẹ́yìn, mo bẹ̀rẹ̀ sí ní í ní ìrẹ̀wẹ̀síọkàn nípa ìṣèjọba Àríwá orílẹ̀ èdè Nàìjíríà àti bí wọ́n ṣe fi ọwọ́ mú ìwà ìfipábánilò… Lẹ́yìn ìkọlù kọ̀ọ̀kan, a máa ń ní okun àti agbára láti tẹ̀síwájú nítorí ìtakò mú wa rí bí àṣà ìdákẹ́ rọrọ ti ṣe rinlẹ̀ tó ní àwùjọ àti pé bí a bá fi àyè gba ìpanumọ́, a jẹ́ wí pé oko ìparun ni à ń fi orí lé.
Ó ṣeni láàánú, Hashim àti Ezekwesili ṣì ń janpata pẹ̀lú ìyà “àìsí àánú ọmọlàkejì” tí ó dìrọ̀ mọ́ ọ̀ràn ìwà ìjìyà àwọn obìnrin lórí ayélujára àti lójú ayé tòótọ́.
Ní ti Hashim, “ìmọ̀ọ́mọ̀ ṣààta ìgbésẹ̀ tí ó ń gbèrò láti fi ohùn fún àwọn tí ó ń jìyà ìfarapa” nira láti gbá mú.
Àròkọ yìí jẹ́ ọ̀kan lára àkànṣe iṣẹ́, “ Orísun ìdánimọ̀: òfin gbàgede orí ẹ̀rọ-ayélujára bí ajere tí ń gbégi dínà ìdàgbàsókè ọ̀rọ̀ sísọ ní Ilẹ̀ Adúláwọ̀”. Àtẹ̀jáde yìí ṣe ìbéèrè ipa ìdánimọ̀ ọ̀rọ̀ ìkórìíra tẹ̀gbintẹ̀gbin tàbí ìyàsọ́tọ̀ọ̀tọ̀ tí ó dá fìrìgbagbòó lórí èdè tàbí agbègbè ilẹ̀ ayé, àṣìwífún àti ìyọlẹ́nu (pàápàá jù lọ ìyọlẹ́nu àwọn ajàfẹ́tọ̀ọ́ ọmọnìyàn àti akọ̀ròyìn l'óbìnrin) lórí ẹ̀rọ ayélujára bí ajere tí ó wọ́pọ̀ ní orílẹ̀ èdè Ilẹ̀ Adúláwọ̀ méje: Algeria, Cameroon, Ethiopia, Nigeria, Sudan, Tunisia àti Uganda.  Africa Digital Rights Fund ti  Collaboration on International ICT Policy for East and Southern Africa (CIPESA) ni ó kówó fún à kànṣe iṣẹ́ yìí.",https://yo.globalvoices.org/2020/06/09/740/,9 Òkúdù  2020
"Ní Burundi, àwọn akọ̀ròyìn mẹ́rin tí a fi sátìmọ́lé ń dúró de ìpinnu ẹjọ́ kòtẹ́milọ́rùn","Iléeṣẹ́ Oníròyìn náà ní Bujumbura, níbi tí a yọ àwọn ilé ìgbóhùnsáfẹ́fẹ́ kúrò lórí ìlà. Ọjọ́ 19 oṣù Èbìbí 2010. Àwòrán láti ọwọ́ DW Akademie – Africa ní orí Flickr, CC BY-NC 2.0.
Àwọn akọ̀ròyìn mẹ́rin — Agnès Ndirubusa, Christine Kamikazi, Térence Mpozenzi àti Egide Harerimana — ni a dá lẹ́jọ́ ìgbésẹ̀ láti yẹpẹrẹ ààbò ìlú tí a sì rán wọn lọ sí ẹ̀wọ̀n nínú oṣù Kìn-ín-ní ọdún-un 2020. 
Àwọn mẹ́rẹ̀ẹ̀rin tí ó ń ṣiṣẹ́ pẹ̀lú ìwé ìròyìn Iwacu kò fi méní pe méjì níṣe ni wọn sọ wí pé àwọn kò ṣẹ̀ sófin. Ní báyìí wọ́n ń dúró de ìpinnu ẹjọ́ kòtẹ́milọ́rùn lórí àtìmọ́lé wọn, lẹ́yìn ìgbẹ́jọ ọjọ́ 6 oṣù Karùn-ún. 
Antoine Kaburahe, olùdásílẹ̀ ìwé ìròyìn tí ó ń gbé ní ẹ̀yin odi, kọ: 

(1)Urgent/ Fin de l'audience à Bubanza. La défense de @iwacuinfo est satisfaite.Les accusations contre les journalistes ne tiennent pas.Les journalistes ne faisaient que leur métier:informer.Quel soulagement! L’affaire a été mise en délibérée, verdict dans max 30 jours.Courage! pic.twitter.com/PYRXSJOhIp
— KABURAHE (@AntoineKaburahe) May 6, 2020
Ní yàjóyàjó: Òpin ìgbẹ́jọ́ ní Bubanza. Iwacu bọ́rí. Ẹ̀sùn tí a kà sí àwọn akọ̀ròyìn náà lọ́rùn kì í ṣe tiwọn. Iṣẹ́ẹ wọn ni àwọn akọ̀ròyìn náà ń ṣe: ìkóròyìnjọ. Ọkàn-án balẹ̀! Àmọ́ adájọ́ kò tíì dájọ́, àbálọ-bábọ̀ ọ̀rọ̀ di lẹ́yìn oṣù kan. Ẹ dúró ṣinṣin!
Àtìmọ́lé fún ìkóròyìnjọ
Ní ọjọ́ 22, oṣù Ọ̀wàrà, àwọn ẹ̀ṣọ́ aláàbò Burundi wà á kò pẹ̀lú ẹgbẹ́ agbébọrìn alátakò ìjọba kan — tí à ń pè ní RED-Tabara, tí ó fi Democratic Republic of Congo ṣe ilé — ní agbègbè ibodè igbó Kibira. Àwọn ẹgbẹ́ ọlọ́tẹ̀ agbébọrìn ti máa ń fi ibí yìí kiri àgbègbè náà. Nínú ìjà akátá náà, àwọn agbébọrìn 14 ni ikú pa, tí ẹ̀ṣọ́ aláàbò 10 sì bá a lọ. 
Ní ọjọ́ yẹn náà, àwọn ọlọ́pàá fi àwọn akọ̀ròyìn Iwacu mẹ́rin àti awakọ̀ wọn Adolphe Masabaakiza sí àtìmọ́lé, nígba tí wọn lọ kóròyìn jọ ní àdúgbò Musigati, ní Bubanza, níbi tí wọ́n ti fẹ́ bá àwọn ènìyàn tí ó sá kúrò ní àdúgbò nígbà tí ìjà náà bẹ́ sílẹ̀. Lákọ̀ọ́kọ́, a fi wọn sí àtìmọ́lé láì fi ẹ̀sùn kàn wọ́n, tí a sì lu Christine Kamikazi nígbà tí wọ́n mú wọn. Ọlọ́pàá gba ẹ̀rọ-ìbánisọ̀rọ̀  àti àwọn ohun èlò iṣẹ́ wọn tí àwọn ọ̀tẹlẹ̀múyẹ́ sí béèrè fún gbólóhùn ìfiwọlé sí orí ẹ̀rọ wọn láti yẹ̀ ẹ́ wò fínnífínní.
Àwọn akọ̀ròyìn náà di ẹni tí à ń gbé kiri lọ sí túbú mìíràn tí kò sunwọ̀n. Ní ọjọ́ 26 oṣù Kẹwàá, ní Bubanza, a jàjà fẹ̀sùn “Ìlọ́wọ́sí ìdúkokò mọ́ ààbò ìlú” kàn wọ́n. Ní ọjọ́ 31, oṣù Kẹwàá, abánirojọ̀ náà fi ẹ̀rí èyí lélẹ̀ ó sì fẹ̀sùn kàn wọ́n ní pé wọ́n mọ̀ sí ìkọlù àwọn kọ̀lọ̀rànsí ẹ̀dá náà. 
Àwọn iléeṣẹ́ ní ẹ̀ka-ò-jẹ̀ka ni ó ti pè fún ìdásílẹ̀ wọn, títí kan Human Rights Watch, International Federation of Journalists, Olucome, African Journalists’ Federation àti Àjọ Burundaise des Radiodiffuseurs. Síbẹ̀, Iléeṣẹ́ Ìgbóhùnsáfẹ́fẹ́ Àpapọ̀ sọ wí pé  àwọn kò tíì lè sọ sí ọ̀ràn náà báyìí. Iwacu bu ẹnu àtẹ́ ohun tí àjọ náà sọ, ní pé wọn kò fẹ̀sùn kankan kàn wọ́n nígbà tí wọ́n mú wọn àti pé ojúṣe àjọ náà ni láti gbèjà àwọn akọ̀ròyìn. 
Ọ̀pọ̀ àwọn ènìyàn ní ó gbè lẹ́yìn àwọn akọ̀ròyìnnáà tí wọ́n sì fi ọwọ́ bọ ìfẹ̀sùnkàn lórí ẹ̀rọ-ayélujára. Àwọn iléeṣẹ́ oníròyìn ríi gẹ́gẹ́ bí ìfojú-ẹ̀tọ̀ sí òmìnira oníròyìn gbolẹ̀, tí Iwacu sì ń tọ okùn ọ̀ràn náà lọ pẹ́kípẹ́kí. 
Akọ̀ròyìn Esdras Ndikumana túwíìtì: 

Burundi: 4 journalistes de Iwacu (et leur chauffeur) accusés de “complicité d’atteinte à la sécurité intérieure de l’état” pour avoir couvert une incursion rebelle dans Bubanza croupissent dans la prison de cette province (Dessin de Yaga) pic.twitter.com/CmRw0BPwHY
— esdras ndikumana (@rutwesdras) October 31, 2019
Burundi: àwọn akọ̀ròyìn Iwacu mẹ́rin (àti awakọ̀ wọn) ni a fi ẹ̀sùn  “ìlọ́wọ́sí ìdúkokò mọ́ ààbò ìlú” kàn nítorí wọ́n lọ kó ìròyìn ìkọlù tí ó wá sáyé tí wọ́n sì di ẹ̀rọ ọgbà ẹ̀wọ̀n  Bubanza (Àwòrán láti ọwọ́ Yaga)
Ìgbẹ́jọ́
Lẹ́yìn tí wọ́n ti ní ẹjọ́ tí ó fi àwọn sí inú àtìmọ́lé náà kò tẹ́ àwọn lọ́rùn, a dá ọjọ́ ìgbẹ́jọ́ wọn sí ọjọ́ 18, oṣù Kọkànlá, kàyéfì ni ó jẹ́ fún wọn nígbà tí wọ́n gbé wọn lọ sílé ẹjọ́ ní ọjọ́ 11, oṣù Kọkànlá kí wọn ó wá gbọ́wọ́ pọ̀nyìn rojọ́ níwájú adájọ́ — láì sí àwọn agbẹ́jọ́rò. Wọ́n kọ̀ wọn kò fèsì nítorí kò sí àwọn agbẹ́jọ́rò wọn níkàlẹ̀, wọ́n sì dá wọn padà sí àtìmọ́lé, kí ọjọ́ 18 tí a dá fún ìgbẹ́jọ́ ó kò. 
Ní ọjọ́ 20 oṣù Kọkànlá, ìpinnu dé tí wí pé àwọn akọ̀ròyìn mẹ́rẹ̀ẹ̀rin yóò padà sínú àtìmọ́lé, àmọ́ wọ́n dá awakọ̀ sílẹ̀. Ìdájọ́ tí a fún wọn tó ọdún 15 nínú ẹ̀wọ̀n. 
Ààrẹ Pierre Nkurunziza sọ níbi àpéjọ àwọn akọ̀ròyìn kan tí ó wá sáyé ní ọjọ́ 26 oṣù Kejìlá wí pé ohun ohun kò ní fẹ́ dídijú mọ́rí dájọ́ àmọ́ ó dìgbà tí a bá ti ṣánpá tí kò ṣe é ṣán mọ́ ni òun yóò tó ká a lérí, pẹ̀lú pé ó lè fi àṣẹ tí ó ń bẹ ní ìkáwọ́ rẹ da ẹjọ́ náà nù. 
Ìránsẹ́wọ̀n
Lọ́jọ́ 30, oṣù Kìn-ín-ín ní Bubanza, a rán to àwọn akọ̀ròyìn mẹ́rẹ̀ẹ̀rin náà lọ sí ẹ̀wọ̀n ọdún méjì àti àbọ̀ pẹ̀lú kí ẹnìkọ̀ọ̀kan ó sanwó ìtanràn ẹgbẹẹgbẹ̀rún owó francs ($521 owó orílẹ̀ èdè Amẹ́ríkà) lábẹ́ òfin 16 ti Òfin Ọ̀daràn, tí awakọ̀ sì gba ilé-e rẹ̀ láì sanwó ìtanràn. 
Ìdájọ́ náà kò fi hàn ní pàtó wí pé àwọn akọ̀ròyìn náà mọ ohunkóhun nípa ìṣẹ̀lẹ̀ náà, látàrí èyí ẹ̀sùn náà yíra padà di “ìgbésẹ̀ ìlọ́wọ́sí ìdúkokò mọ́ ààbò ìlú tí kò ṣe é ṣe”, ìyẹn ni pé — wọ́n pète láti dúnmọ̀rurumọ̀ruru mọ́ ààbò ìlú àmọ́ ó ṣòro láti gbé ṣe. 
Iwacu ṣàlàyé wí pé àwọn akọ̀ròyìn náà lọ síbi ìṣẹ̀lẹ̀ náà lẹ́yìn tí àwọn aláṣẹ tí fi léde, wọ́n gba ìwé àṣẹ kò sì sí òfin tí ó ní kẹ́nìkan ó máa dé agbègbè ìṣẹ̀lẹ̀ náà.
Ẹ̀rí kan ṣoṣo tí wọ́n rí dìmú tí ó kó àwọn akọ̀ròyìn náà sí yáwúyáwú ni àtẹ̀jíṣẹ́ orí WhatsApp tí ọ̀kan lára àwọn akọ̀ròyìn náà fi ṣọwọ́ sí ọ̀rẹ́ẹ rẹ̀ kan, tí ó sọ wí pé àwọn fẹ́ lọ “ran àwọn ọlọ́tẹ̀ ìjọba náà lọ́wọ́.” Àmọ́ ẹ̀fẹ̀ lásán ni wọ́n fi ṣe —  ìjọba ti máa ń sábà kó àwọn alátakò, ẹgbẹ́ olóṣèlú àti àwọn agbébọnrìn papọ̀ láti jàre irú ìgbésẹ̀ báyìí.  the àtẹ̀jíṣẹ́ náà ni a fi kàn wọ́n mọ́lẹ̀.
Reporters Without Borders (RSF) sọ wí pé àwọn akọ̀ròyìn náà lẹ́tọ̀ọ́ láti jábọ̀ ìròyìn tí ó kan gbogbo ìlú gbọ̀ngbọ̀n láì fòyà ìgbẹ̀san, papàá ní ìgbaradì ìbò orílẹ̀-èdèe Burundi ọjọ́ 20 oṣù karùn-ún tí ó ń bọ̀ lọ́nà. Wọ́n kọ ìwé ìfẹ̀sùnkànni kan tí ó ń pè fún ìdásílẹ̀ wọn, èyí tí ènìyàn tí ó tó 7,000 tọwọ́bọ̀ ní ìbẹ̀rẹ̀ oṣù Karùn-ún. 
Àwọn igbá-kejì àjọ European Union, Ìgbìmọ̀ ìjọba Yúróòpù, àti àwọn àgbà UN nípa ẹ̀tọ́ ọmọnìyàn wà lára àwọn tí ó ti pè fún ìdásílẹ̀ wọn.
Kò-tẹ́-mi-lọ́rùn
Lọ́jọ́ 20 oṣù Kejì, àwọn akọ̀ròyìn náà ní ìdájọ́ náà kò-tẹ́ àwọn lọ́rùn, tí wọ́n sọ wí pé aláìṣẹ̀ ni wọ́n ń fìyà jẹ, àti àyípadà pàjáwìrì tí ó déédéé bá ẹ̀sùn tí wọ́n kọ́kọ́ fi kàn wọ́n. Lọ́jọ́ 6, oṣù karùn-ún, àwọn akọ̀ròyìn náà fojú hàn nílé ẹjọ́ kòtẹ́milọ́rùn kan, lẹ́yìn tí wọ́n ti fi ẹ̀wọ̀n oṣù mẹ́fà jura. 
Ní ìfèsìpadà sí ẹ̀sùn náà látàrí iṣẹ́-ìjẹ́ orí WhatsApp, ní èyí tí akọ̀ròyìn kan sọ wí pé àwọn ọlọ́tẹ̀ náà ń bọ̀ wá “dí àlàáfíà lọ́wọ́.” RFI tún ọ̀rọ̀ agbẹ́jọ́rò wọn, Clément Retirakiza wí, wípé kkò sí ẹ̀rí tí dájú nípa ẹ̀sùn tí a fi kan àwọn akọ̀ròyìn náà, wọ́n kàn fẹ́ fi ọwọ́ ọlá gba aláìṣẹ̀ lójú ni.
Ọjọ́ ti pẹ́ tí Iwacu ti wà gedegbe gẹ́gẹ́ bí ohùn tí ó fajúro sí jágídíjàgan ìṣèlú — òun ni iléeṣẹ́ oníròyìn tí ó kẹ́yìn lẹ́yìn ìgbẹ́sẹ̀lé ọdún-un 2015.
Ìṣẹ̀lẹ̀ àtẹ̀yìnwá nípa ìjìyà akọ̀ròyìn
Lẹ́yìn ètò ìdìbò tí ó dá wàhálà sílẹ̀ ti ọdún-un After 2015 — èyí tí ó gbé Nkurunziza padà sípò fún ìgbà kẹta tí àwọn ènìyàn sọ wí pé ó tasẹ̀ àgbẹ̀rẹ̀ sófin — ìfipágbàjọba tí kò yọrí sí rẹ. Iṣẹ́ àwọn akọ̀ròyìn de polúkúmuṣu.
Ọ̀pọ̀lọpọ̀ iléeṣẹ́ agbóhùnsáfẹ́fẹ́ — tí àwọn ènìyàn fẹ́ràn fún ẹ̀kúnrẹ́rẹ́ ìròyìn tí kò figbákanbọ̀kan ní Burundi — ni a ṣán pa. Ọ̀pọ̀lọpọ̀ akọ̀ròyìn lló júbà ehoro tí àwọn mìíràn bíi Esdras Ndikumana jẹ mo-yó-ìyà
Ọ̀gọ̀rọ àwọn akọ̀ròyìn ni ó ti ní ìrírí ìyà lọ́wọ́ àwọn ẹ̀sọ́ agbófinró ìlú, pàápàá jù lọ bí wọ́n ń bá kó ìròyìn tí ó “pọn dandan” jọ. Ní ìparí ọdún 2015, ọlọ́pàá pa òǹyàwòrán Christophe Nkezabahizi pẹ̀lú àwọn ọmọ-lẹ́bí mẹ́ta, ní àsìkò ìbò tí ìfẹ̀hónú wá sáyé.
Nínú oṣù Keje ọdún 2016, Jean Bigirimana di àwátì,  ó ṣe é ṣe kí ó jẹ́ wí pé iléeṣẹ́ ọ̀tẹlẹ̀múyẹ́ (SNR) ló gbé e, láì jẹ́ kí àwọn ọlọ́pàá ó ṣe ìwádìí ìfínìdíikókò bó ṣe yẹ. 
Lọ́dún yìí, ní ọjọ́ 16 oṣù Kìn-ín-ní, akọ̀ròyìn Blaise-Pascal Kararumiye pẹ̀lú Radio Isanganiro (Meeting Point Radio) di èrò akánrán ọlọ́pàá lẹ́yìn ìròyìn kan nípa owó ìjọba ìbílẹ̀ kan. Lọ́jọ́ 28, oṣù kẹrin, ọlọ́pàá kan na akọ̀ròyìn Jackson Bahati níbi tí ó ti ń ṣiṣẹ́ ìkóròyìn jọ. 
Àwọn iléeṣẹ́ oníròyìn àgbáyé náà ò gbẹ́yìn, a gbẹ́sẹ̀ lé iṣẹ́ BBC ati VOA ní 2019. RSF to Burundi sí ipò 160 nínú orílẹ̀èdè 180 fún òmìnira oníròyìn — ó fi 15 láti 2015.",https://yo.globalvoices.org/2020/05/15/735/,15 Èbìbì  2020
COVID-19 ṣe àgbéǹde ìṣẹ̀lẹ̀-àtẹ̀yìnwá tó burú jáì nípa ìdánwò egbògi ní Ilẹ̀-Adúláwọ̀,"Olóyè ọmọ-ogun. 1st Class Marites Cabreza, olùtọ́jú ọmọ tí ó ń ṣiṣẹ́ pẹ̀lú 354th Civil Affairs Brigade, Special Functioning Team, Combined Joint Task Force-Ìho Ilẹ̀-Adúláwọ̀, ń tọ́jú aláìsàn lọ́jọ́ 29, oṣù kẹta, ọdún-un 2008, lásìkò àkànṣe iṣẹ́ ìwòsàn ìlú ní Goubetto, Djibouti. Àwòrán láti àkàtà Ọmọ-ogún Òfuurufú US Ẹ̀ka ìmọ̀ ẹ̀rọ , Jeremy T. Lock. Ìlò gbogboògbò.
Yẹ àkànṣe ìròyìn-in ‘Ohùn Àgbáyé’  lórí ipa tí COVID-19 ń kó lágbàáyé.
Arée pànpàlà bí o ò lọ ó yàgò tí ń ṣẹlẹ̀ láàárín àwọn onímọ̀ ìjìnlẹ̀ àti oníṣẹ́ ìwádìí kò ṣẹ̀yìn ìgbésẹ̀ láti ṣe àyẹ̀wò àwọn oògùn tí wọ́n rò pé ó lè wo àrùn COVID-19 sàn lára ọmọ ènìyàn ti ń dá gbọ́nmisíi-omi-ò-tóo sílẹ̀ ní Ilẹ̀-Adúláwọ̀.
Lọ́jọ́ 1, oṣù kẹrin, àwọn oníṣẹ́ ìwádìí ọmọ ilẹ̀ Faransé méjì, Oníṣègùn Jean-Paul Mira, àti Camille Locht, dá a lábàá lórí ètò kan ní orí ẹ̀rọ-amóhùnmáwòrán wí pé Ilẹ̀-Adúláwọ̀ ni ó yẹ kí wọn ó ti kókó dán egbògi àjẹsára tí yóò ká apá àrùn kòkòrò àìfojúrí kòrónà sàn wò, gẹ́gẹ́ bí Al-Jazeera ti ṣe jíyìn ìròyìn náà. Oníṣègùn Mira, olórí ẹ̀ka ìtọ́jú àfẹ́jù ti Cochin Hospital tí ó wà ní Paris, fi ọ̀rọ̀ náà wé “àwọn ìwádìí àyẹ̀wò fún Àrùn Kògbóògùn ÉÈDÌ, tí ó jẹ́ wí pé lára àwọn olówòo nàbì ni a ti kọ́kọ́ dán an wò, a gbìyànjú àwọn nǹkan kan nítorí a mọ̀ dájú wí pé wọn kì í dá ààbò bo ara wọn, àti pé ó rọrùn fún àrùn ìbálòpọ̀ láti lúgọ sí ara wọn.”
Àwọn oníṣẹ́ ìwádìí méjèèjì mẹ́nu lọ́rọ́ nígbà tí àsọgbà ọ̀rọ̀ kan wáyé lórí ìṣàyẹ̀wò egbògi àjẹsára BCG fún ikọ́-àwúpẹ̀jẹ̀ ní Yúróòpù àti Australia láti mọ̀ bóyá yóò ṣiṣẹ́ ìwòsàn fún kòkòrò àìfojúrí kòrónà àkọ́kọ́ irú ẹ̀. Ní Australia, àyẹ̀wò ti ń lọ lórí àwọn oníṣẹ́ ìlera ẹgbẹ̀rún 4.
Ìṣesí àwọn oníṣẹ́ ìwádìí wọ̀nyí jẹ́ gbohùngbohùn ìṣẹ̀lẹ̀-àtẹ̀yìnwá ọlọ́jọ́ pípẹ́ tí ó ní ṣe pẹ̀lú ìdánwò àti fífọwọ́ọlá gbá ọmọ Adúláwọ̀ ní ojú, tí ó ṣe wí pé àwọn adarí Ilẹ̀-Adúláwọ̀ ti pàdí-àpò-pọ̀ pẹ̀lú àwọn iléeṣẹ́ apooògùntà — tí ó fi Yúróòpù tàbí ilẹ̀ Amẹ́ríkà ṣe ibùgbé — láti wá ṣe àyẹ̀wò ní ara àwọn tí kò rí já jẹ láwùjọ.
Lẹ́sẹ̀kẹsẹ̀ ni ìṣọ̀rọ̀sí àwọn oníṣẹ́ ìwádìí wọ̀nyí rí ìdálẹ́bi àti ìbínú àwọn ènìyàn, tí ó mú àpólà ọ̀rọ̀ kan, “Ọmọ ilẹ̀-Adúláwọ̀ kì í ṣe eku ẹmọ́.” gbajúmọ̀ lórí ẹ̀rọ-agbọ́rọ̀káyé.
Ìràwọ̀ agbábọ́ọ̀lù ọmọ orílẹ̀-èdè Ivory Coast Didier Drogba túwíìtì:

Kò ti ẹ̀ yẹ kí ọ̀rọ̀ yìí ó máa wáyé rárá. Ilẹ̀-Adúláwọ̀ kì í ṣe iyàrá àyẹ̀wò.
Mo fi àsìkò yìí kọ àwọn ọ̀rọ̀ irọ́, ẹ̀gàn àti ìrẹnisílẹ̀ wọ̀nyẹn.
Ẹ bá wa yọ Ilẹ̀-Adúláwọ̀ kúrò nínú àjàkálẹ̀ Covid 19 t'ó ń ràn ká lọ́wọ́lọ́wọ́ kí ó dín kù. pic.twitter.com/41GIpXaIYv
— Didier Drogba (@didierdrogba) Ọjọ́ 2, Oṣù Kẹrin, ọdún-un 2020
Nígbà tí ó di ọjọ́ 3, Oṣù Kẹrin, Oníṣègùn Mira ti ṣe ìtọrọ àforíjì fún àwọn ọ̀rọ̀ tí ó sọ, àmọ́ lẹ́yìn tí àwọn ẹgbẹ́ SOS Racisme kọ ẹ̀yìn sí i ni ó ṣe èyí. Òṣìṣẹ́ẹ oníṣègùn Locht, bákan náà, da àwọn ẹ̀hónú orí Twitter dànù gẹ́gẹ́ bí i “ìròyìn ẹlẹ́jẹ́,” nítorí wí pé àwọn ọ̀rọ̀ náà kò rí bí wọ́n ti ṣe ń sọ ọ́.
Ní àárín ọ̀sẹ̀ yẹn kan náà, onímọ̀ nípa àrùn àìfojúrí ọmọ orílẹ̀-èdè Congo Jean-Jacque Muyembe, tí ó ń léwájú nínú ìgbógunti àjàkálẹ̀ àrùn ibà ìdà ẹ̀jẹ̀ Ebola ní orílẹ̀-èdè Ìlú Ìjọba Àwaarawa Olómìnira Congo, filọ̀ wí pé DR Congo “ti ṣe tán láti kópa nínú irúfẹ́ ìdánwò egbògi tí yóò pa kòkòrò àìfojúrí kòrónà tí kò bá à wáyé lọ́jọ́ iwájú,” bí News 24 ti jábọ̀.
Muyembe, olórí ìgbìmọ̀ amúṣẹ́ṣe lórí àjàkáyé àrùn náà àti Iléeṣẹ́ ètò ìlera orílẹ̀-èdè náà, sọ níbi àpérò àwọn oníròyìn kan:

Wọ́n ti yàn wá láti ṣe àwọn àyẹ̀wò wọ̀nyí … Ìlú Ìṣọ̀kan Amẹ́ríkà tàbí Canada tàbí ní China ni a ó ti ṣe egbògi àjẹsára náà. Àwa ni ẹni ayàn fún iṣẹ́ àyẹ̀wò náà níbí.

Lẹ́ẹ̀kan sí i, àwọn ọ̀rọ̀ wọ̀nyí fa ìrúnú àwọn ọmọ Congo àti àwọn ọmọ orí ayélujára jákèjádò ilé ayé tí wọ́n dá Oníṣègùn Muyembe ní ẹ̀bí nítorí ó faramọ́ ìṣàyẹ̀wò egbògi ní DR Congo, níbi tí iye àwọn tí ó ti kó àrùn COVID-19 kò tí ì fi bẹ́ẹ̀ pọ̀.
Láàárín wákàtí díẹ̀, Oníṣègùn Muyembe yànnàná ọ̀rọ̀ọ rẹ̀ nínú àwòrán-àtohùn kan, tí ó fi ìdíi rẹ̀ múlẹ̀ wí pé ó di ìgbà tí wọ́n bá ti kọ́kọ́ yẹ iṣẹ́ egbògi náà wò ní US àti China ni yóò tó jẹ́ lílò ní DR Congo:

Ní àná ni Oníṣègùn Jean-Jacques Muyembe kéde wí pé DRC wà lára àwọn orílẹ̀-èdè tí a ó ti dán egbògi àjẹsára náà wò.
Ó ti wá ṣe àlàyé pé ‘egbògi àjẹsára yóò di lílò ní DRC lẹ́yìn tí ó bá ti jẹ́ lílò ní àwọn orílẹ̀-èdè bí i US àti China’ àti pé òun kò ní fi ọwọ́ sí i kí a lo àwọn ọmọ Congo bí i ‘ẹmọ́’ pic.twitter.com/EZ3TLoxs2A
— Samira Sawlani (@samirasawlani) Ọjọ́ 3, oṣù kẹrin, ọdún-un 2020
Ìṣẹ̀lẹ̀-àtẹ̀yìnwá tó burú jáì nípa ìdánwò egbògi ní Ilẹ̀-Adúláwọ̀
Ìdánwò egbògi ní Ilẹ̀-Adúláwọ̀ — tí ó sábà máa ń wáyé lábẹ́ ẹ̀tàn “ìfẹ́ẹ gbogboògbò” tí ó pọn dandan ní ojúnà àti wá ìwòsàn fún àrùn aṣekúpani bí i àrùn yírùnyírùn àti àrùn kògbóògùn HIV/AIDS — ti lu agogo ìtanijí ìwà-ọmọlúwàbí fún àìníye ọdún — pàápàá jù lọ lórí ìgbàṣẹ lọ́wọ́ àwọn ènìyàn kí wọn ó tó ṣe ìdánwò àti ìlànà ìṣètò ìlera onítúláàsì.
Àwọn iléeṣẹ́ tí ó jẹ́ asíwájú nínú ètò ìlera lágbàáyé bí i Àjọ Elétò Ìlera Àgbáyé, Àjọ Aṣàkóso Àrùn ti orílẹ̀-èdè Amẹ́ríkà àti Iléeṣẹ́ Ètò Ìlera Ìjọba Àpapọ̀ ni ó máa ń kó owó sílẹ̀ fún irú àwọn iṣẹ́ báyìí.
Ní orílẹ̀-èdè Zimbabwe, ní àárín àwọn ọdún tí ó ré kọjá kí a tó wọ Ẹgbàá ọdún, ó lé ní 17,000 àwọn obìnrin tí ó ní àrùn kògbóògùn ni ó ṣe ìdánwò láì fi àṣẹ fún àwọn elétò ìdánwò wí pé àwọn fi ọwọ́ si í kí wọn ó lo àwọn fún iṣẹ́ ìwádìí àyẹ̀wò egbògi-agbógunti ìtànká àrùn kògbóògùn AZT lágọ̀ọ́ ara tí CDC, WHO àti NIH kó owó lé lórí.
Bákan náà ẹ̀wẹ̀, àgbà ọ̀jẹ̀ iléeṣẹ́ apooògùntà Pfizer dán oògùn kan wò tí a pè ní Trovan ní ara àwọn èwe 200 ní Ìpínlẹ̀ Kano, orílẹ̀-èdè Nàìjíríà, nígbà tí àjàkálẹ̀ àrùn yírùnyírùn ṣẹ́ yọ. Ọ̀pọ̀lọpọ̀ ìdílé ni ó pe Pfizer ní ẹjọ́ lórí àìgbàṣẹ lọ́wọ́ àwọn kí wọn ó tó lo àwọn ọmọ àwọn fún ìdánwò.
Ìdánwò egbògi kì í ṣe èyí tí ó dá lórí ìṣẹ̀lẹ̀-àtẹ̀yìnwá nípa ti ẹlẹ́yàmẹyà àti ìfipámúnisìn nìkan — bákan náà ni ó ń ṣe okùnfàa ìṣòro àìfọkàn tán láàárín àwọn aṣojú ètò ìlera àti ará ìlú.
Patrick Malloy kọ sí inú àpilẹ̀kọ ajẹmákadá tí a pe àkọ́lée rẹ̀ ní, “Èròjà Iṣẹ́-ìwádìí àti Ìbókùúsọ̀rọ̀: Ìgbéyẹ̀wò ìrònú nípa ètò Ìṣèlú-tòun Ọrọ̀-ajé tí ó ní ṣe pẹ̀lú ìṣoògùn ìgbàlódé ní ayé ìfipámúnisìn ní Tanganyika” pé “Àti ìfipámúnisìn àti ìṣoògùn ìgbàlódé ní í jọ ń parapọ̀ ṣe, tí ìk-ín-ní ń kín ìlọsíwájú ìkejì lẹ́yìn.”
Láti ayée àmòdi sí ayé irú àwọn “àjàkálẹ̀-àrùn báwọ̀n-ọnnì”, àwọn aṣojú ìjọba ìfipámúnisìn sábà máa ń fi àwọn Ọmọ Adúláwọ̀ ṣe ohun èlò fún ìdánwò láì gba àṣẹ, Malloy kọ pé “…ẹ̀jẹ̀ Ọmọ Adúláwọ̀ ni ó dára jù lọ láti fi bọ́ iṣẹ́ ìwádìí egbògi ayé ìjọba amúnisìn.” Ó tẹ̀síwájú nínú ọ̀rọ̀ọ rẹ̀: 
Ní Tanganyika àti ní apá ibòmíràn ní Ilẹ̀-Adúláwọ̀, èyí túmọ̀ sí wí pé ní ìgbàkúùgbà ni àwọn amúnisìn leè ké sí àwọn tí wọ́n ń jẹ gàba lé lórí láti yànda àwọn pádi ẹ̀jẹ̀, tí ó dúró fún ẹ̀yà àbùdá ara wọn fún aṣojú ètò ìlera tí yóò jẹ́ lílò fún ìdánwò.
Àwọn ìṣẹ̀lẹ̀ báwọ̀nyí kò yàtọ̀ sí gbọ́yìí-sọ̀yìí ọ̀rọ̀ tí àwọn ènìyàn ń jẹ ní ẹnu ní Ìlà-oòrùn Ilẹ̀-Adúláwọ̀ nípa “àwọn ẹgbẹ́” tí ó ń ṣiṣẹ́ fún àwọn Òyìnbó tí iṣẹ́ẹ ti wọn kò ju kí wọn ó máa jí Ọmọ Adúláwọ̀ gbé lọ láti gba ẹ̀jẹ̀ tí wọn yóò fi ṣe oògùn kan bí òjíá tí a pè ní mumiani. Ọ̀rọ̀ ìperí ní èdèe Swahili àkàwé oògùn náà ni “amùjẹ̀” tàbí “agbẹ̀jẹ̀-fún-ìwòsàn” — tí ó ti di “ìmórí-ẹni-sábẹ̀” báyìí.
Ìṣẹ̀lẹ̀-àtẹ̀yìnwá tí ó burú jáì yìí ti gbin èso àìfọkàn tán nínú àwọn egbògi àjẹsára, ìṣàyẹ̀wò àti ìdán oògùn wò ní Ilẹ̀-Adúláwọ̀, tí ó sì ń farahàn nínú iṣẹ́ àwọn aṣojú ètò ìlera tí ó ń ṣiṣẹ́ papọ̀ pẹ̀lú ìjọba àti àwọn iléeṣẹ́ alooògùntà ní àgbáyé.
Ìdánwò oògùn àrùn yírùnyírùn ìgbàa nnì ní Kano, orílẹ̀-èdèe Nàìjíríà, gbin ọ̀pọ̀lọpọ̀ àìnígbágbọ̀ tí kò mú kí ìpolongo ìdánwò oògùn àrùn rọmọlápárọmọlẹ́sẹ̀ ó rinlẹ̀.  Àhesọ nípa egbògi àjẹsára agbógunti àrùn rọmọlápárọmọlẹ́sẹ̀ fọ́n ká sí ìgboro. Àwọn àhesọ ọ̀rọ̀ náà di pínpín ká bí ìròyìn tí ó ṣe atọ́nà ètò ìmúlò ìjọba agbègbè tí ó f'òfin de ìlòo egbògi àrùn rọmọlápárọmọlẹ́sẹ̀ ní orílẹ̀-èdèe Nàìjíríà ní ọdún-un 2003.
Ìmúláradá lẹ́yìn ‘orí fífọ́’ ìfipámúnisìn
Pẹ̀lú ohun tí a ti sọ, kí ni gbogbo ìwọ̀nyí yóò fà fún ìdánwò egbògi àrùn COVID-19 ní Ilẹ̀-Adúláwọ̀? Àwọn ènìyàn ní orí ayélujára àti ajìjàngbara gbogbo ló ti pẹnupọ̀ wí pé “àwọn Ọmọ Adúláwọ̀ kì í ṣe eku ẹmọ́ òyìnbó.”
Ọ̀gá àgbà Àjọ Ètò Ìlera Àgbáyé (WHO) Tedros Adhanom Ghebreyesus ti pe ìhùwàsí àwọn oníṣègùn méjèèjì náà sí “orí fífọ́” tí ó dá lórí “làákàyè ìfipámunisìn”, ó sì fi léde:
Kò leè jẹ́ Ilẹ̀ Adúláwọ̀ àti pé kì í ṣe Ilẹ̀ Adúláwọ̀ ni yóò jẹ́ ibi ìdánwò fún èyíkéyìí irúfẹ́ egbògi.
Síbẹ̀, ìbẹ̀rùbojo àti àìfọkàn tán ìdánwò egbògi ti mú kí dídá àwọn ẹni tí ó ti lùgbàdè àrùn àfòmọ́ kòkòrò àìfojúrí kòrónà mọ́ láwùjọ àti ìṣàyẹ̀wò ó nira fún àwọn òṣìṣẹ́ elétò ìlera.
Ní orílẹ̀-èdèe Côte d'Ivoire ní ọjọ́ 6, Oṣù kẹrin, àwọn afẹ̀hónúhàn ti iná bọ ibi àyẹ̀wò àrùn COVID-19 kan, ìdí tí wọ́n fi ṣe bẹ́ẹ̀ ni wí pé agbègbè tí èró pọ̀ sí ni wọ́n sọrí ibi àyẹ̀wò náà sí tí kò sì bójúmu. Iléeṣẹ́ BBC jábọ̀ wí pé, ìkọlù náà “mú ‘ni rántí ìhùwàsí àwọn ènìyàn ní àsìkò tí àrùn ibà Ebola ń jà rọ̀ìnrọ̀ìn ní Ìwọ̀-oòrùn àti Àárín gbùngbùn Ilẹ̀ Adúláwọ̀ níbí tí àwọn kan ti ya bo àwọn oníṣẹ́ ètò ìlera, pẹ̀lú ìmúfuradání wí pé wọn ń kó àrùn náà wọ àdúgbòo àwọn, bókànràn-an kí wọ́n fún àwọn ní ìtọ́jú tí ó lẹ́tikẹ.”
Jù bẹ́ẹ̀ lọ, nínú rògbòdìyàn àjàkálẹ̀-àrùn ibà Ebola ọdún-un 2018 ní DR Congo, àwọn àyẹ̀wòkan àyẹ̀wòkàn tí a ṣe ní ara àwọn ẹni tí ó ti lu gúdẹ àrùn Ebola “tí ó tẹ̀lé àlàkalẹ̀ ìwà-ọmọlúwàbí kan” — lábẹ́ ìtọ́nàa Oníṣègùn Muyembe àti ìjọba orílẹ̀-èdèe DR Congo — dóòlà ẹ̀mí àwọn ènìyàn níkẹyìn. Nígbà tí ó máa fi di Oṣù Kọkànlá ọdún-un 2019, tí a ti ṣe àyẹ̀wò fún ọmọ orílẹ̀ èdèe Congo tí ó ju ẹgbẹ̀rún lọ, a fi òǹtẹ̀ lu egbògi àjẹsára kan.
Ó yẹ kí WHO ó ṣe ìkéde wí pé àrùn ibà ìdà ẹ̀jẹ̀ Ebola kò sí ní DR Congo mọ́ ní ọjọ́ 12 Oṣù Kẹrin, ṣùgbọ́n lẹ́yìn 50 ọjọ́ tí kò sí ẹni tí ó lùgbàdìi àrùn yìí, ọmọkùnrin tí ọjọ́ oríi rẹ̀ jẹ́ ọdún 26 kó àrùn ibà ìdà ẹ̀jẹ̀ Ebola ó sì filẹ̀ ṣ'aṣọ bora ní ọjọ́ 10 Oṣù Kẹrin.
Ní báyìí, ní àfikún Ebola àti awuyewuye ọ̀rọ̀ ẹ̀tọ́ ọmọnìyàn tí ó ń m'ìgboro tìtì lọ́wọ́lọ́wọ́, orílẹ̀-èdèe DR Congo ní láti kọ ojú sí dídẹ́kun ìgbodikan àjàkálẹ̀-àrùn kòkòrò àìfojúrí kòrónà tí ó ń gbilẹ̀ bí ọ̀gẹ̀dẹ̀.
Àwọn ìgbésẹ̀ 62 tí ó ń gbèrò láti wá egbògi àjẹsára fún àrùn COVID-19 ló ń lọ lọ́wọ́. Àyẹ̀wò àti ìdánwò egbògi àjẹsára tí yóò ṣiṣẹ́ dé góńgó tí a gbé ṣe lọ́nà tí ó bá ìwà-ọmọlúwàbí mu máa ń gba àsìkò. Ǹjẹ́ àwọn iléeṣẹ́ apooògùntà ńlá yóò dìrọ̀ mọ́ àwọn òfin ìwà-ọmọlúwàbí ní Ilẹ̀-Adúláwọ̀ bí wọ́n ti ṣe ń ṣe bí wọ́n bá ń ṣe ìdánwò ní Ilẹ̀ òyìnbó?",https://yo.globalvoices.org/2020/04/12/711/,12 Igbe  2020
Àwọn Ilé Iṣẹ́ ẹ̀rọ-ìbánisọ̀rọ̀ ní Mozambique àti Cape Verde tẹ́ pẹpẹ ètò ẹ̀dínwó fún ayélujára lórí ẹ̀rọ alágbèéká láti mú kí àwọn ọmọ-ìlú ó dúró sílé,"Ojú ọ̀nà Santa Maria, Cape Verde. Àwòrán láti ọwọ́ọ Miccaela, Wikimedia Commons. CC-BY 3.0
Yẹ àkànṣe iṣẹ́ tí Ohùn Àgbáyé’ ti ṣe lórí ipa tí kòkòrò àìfojúrí kòrónà COVID-19 ń kó lágbàáyé 
Gẹ́gẹ́ bí àṣẹ kónílégbélé ṣe ń múlẹ̀ ní ilẹ̀ Adúláwọ̀ látàrí àjàkálẹ̀ àrùn COVID-19, àwọn ilé iṣẹ́ ẹ̀rọ-ìbánisọ̀rọ̀ ti Ìpínlẹ̀ ní Orílẹ̀-èdè Mozambique àti Cape Verde ń fún àwọn ará ìlú ní ẹ̀dínwó lórí owó-ìlò-ayélujára ní orí ẹ̀rọ-ìbánisọ̀rọ̀ alágbèéká.
Di àsìkò yìí, Orílẹ̀-èdè Mozambique ti ní àkọsílẹ̀ ènìyàn 10 tí ó ti kó àrùn COVID-19, ṣùgbọ́n tí kò tí ì sí ẹni tí ó ti bá àìsàn náà lọ, àmọ́ ẹni 6 ló ti kó àrùn náà ní Cape Verde tí ẹnìkan sì ti di ẹni ẹbọra ń bá jẹun. Ní ọ̀sẹ̀ tí ó kọjá, Orílẹ̀-èdè méjèèjì ti pàṣẹ òfin pàjáwìrì ìlú-ò-f'ara-rọ olóṣù kan látàrí àjàkálẹ̀ àìsàn tó gbayé kan, ó sì ṣe é ṣe kí wọ́n ṣe àfikún-un rẹ̀.
Gẹ́gẹ́ bí ilé iṣẹ́ oníròyìn kan ti Orílẹ̀-èdè Portugal Lusa ti ròyìn:
  As duas operadoras cabo-verdianas de telecomunicações móveis, CV Móvel e Unitel T+, anunciaram hoje uma campanha conjunta disponibilizando gratuitamente um pacote de 2.000 MB de Internet para apelar à permanência em casa, como prevenção da covid-19.
Denominada de pacote “Fica em Casa”, a campanha foi anunciada em conjunto pelas duas operadoras, numa mensagem divulgada nas redes sociais na qual assumem que “uniram forças” para que os cabo-verdianos fiquem “bem em casa”.
A campanha oferece aos clientes das duas operadoras, além de um pacote de 2.000 Mega Bytes (MB) de dados, 15 minutos de comunicações para todas as redes nacionais, para serem consumidos até o dia 30 de Abril.

Lónìí Ilé Iṣẹ́ ẹ̀rọ-ìbánisọ̀rọ̀ ti Cape Verde méjèèjì, CV Móvel àti Unitel T+, ṣe ìfilọ̀ ìpolongo alájúmọ̀ṣe tí yóò mú kí MB ẹgbẹ̀rún 2 ó jẹ́ ti àwọn ará ìlú fún ìwúrí láti leè mú wọn dúró sílé lójúnà ìdíná ìtànká àjàkálẹ̀ àrùn COVID-19 láwùjọ.
Tí àkọ́lée rẹ̀ jẹ́ “Fica em Casa” (“ẹ̀bùn ìdúró sílé” ní èdè Yorùbá), ìpolongo náà ni àwọn ilé iṣẹ́ méjèèjì gbé jáde sórí ẹ̀rọ agbọ́rọ̀káyé tí a kọ báyìí pé àwọ́n ti f'oríkorí láti “ṣiṣẹ́ àjàmọ̀ṣe” tí yóò mú kí àwọn ará orílẹ̀ Cape Verde “ó jókòó sílé”.
Ẹ̀bùn pàtàkì yìí wà fún oníbàárà ilé iṣẹ́ méjèèjì, àti pé ní àfikún sí MB ẹgbẹ̀rún 2 tí wọ́n yóò fún wọn, owó ìpè ọ̀fẹ́ fún ìsẹ́jú 15 yóò wà lófò fún pípe èyíkéyìí òpó ẹ̀rọ ìbánisọ̀rọ̀ orílẹ̀-èdè náà tí ó sì gbọdọ̀ jẹ́ lílò kí ó tó d'ọjọ́ 30, Oṣù Kẹrin.

Covid-19: Campanha dá 2.000 MB de Internet para deixar cabo-verdianos em casa – https://t.co/QOBPKE5rGD pic.twitter.com/rSUDEuT7vo
— Agência Lusa (@Lusa_noticias) March 29, 2020
COVID-19: Ìpolongo àǹfààní ìrànwọ́ MB ẹgbẹ̀rún 2 láti mú kí àwọn ará ìlú Cape Verde ó jókòó kalé kí òfin kónílégbélé ó bá f'ẹsẹ̀rinlẹ̀.
Ọ̀gọ̀rọ̀ ará ìlú Cape Verde ti yọ ṣùtì ẹnu sí ìpolongo yìí, nítorí ségesège ni afẹ́fẹ́ ẹ̀rọ ayélujára náà máa ń ṣe:

Isso é que gozação!!! Quantos cabos verdianos tem internet? Vão gozar com o raio que os partam!
— José Carlos Lima (@JosCarl18423278) March 29, 2020
Àwàdà ńlá ni!!! Ẹni mélòó nínú ará ìlú Cape Verde l'ó ní afẹ́fẹ́ ẹ̀rọ ayélujára tó já geere? Rádaràda!!!
Ní Cape Verde, agbègbè erékùṣù tí ó ní èèyàn tó tó ẹgbẹ̀rún 560, tí idà 57 wọn ń lo ẹ̀rọ-ayélujára, ìyẹn gẹ́gẹ́ bí ìwádìí tí Ilé Ìfowópamọ́ Àgbáyé ṣe ní ọdún 2017 ti ṣe fi hàn. Lọ́dún náà, ìdá 50 ni ìdá àwọn tó ń lo ayélujára tó pọ̀jù lágbàáyé.
Ní Mozambique, níbi tí àwọn ènìyàn tí ó ń lo ayélujára ò ti tó nǹkan – Ilé Ìfowópamọ́ Àgbáyé kan yìí náà fi hàn nínú ìwádìí pé ìdá 10 àwọn ará ìlú nínú èèyàn ẹgbẹẹgbẹ̀rún ló ní ẹ̀rọ-ayélujára ní àrọ́wọ́tó – ilé iṣẹ́ ẹ̀rọ ìbánisọ̀rọ̀ TmCel tí ó jẹ́ ti ọmọ onílùú náà ti se ìfilọ́lẹ̀ ìpolongo “kónílégbélé” yìí kan náà.
Ìpolongo náà kún fún àwọn ọ̀kan-ò-jọ̀kan àǹfààní ẹ̀bùn ọ̀fẹ́ láti GB 1 sí GB 5, tí owóo rẹ̀ jẹ́ 25 sí 100 meticals (0.37 sí 1.50 owó US).

Activa já as ofertas #FicaEmCasa a partir de 25MT válidas por 30 dias. Digita *219# escolhe a tua oferta e Fica em casa com à Tmcel.
Para mais informação visita o link abaixo:https://t.co/dKoUI0E0wT
— Moçambique Telecom, SA (@tmcel_mz) March 29, 2020
Mú àǹfààní ẹ̀bùn #StayAtHome yìí lò fún 25 meticals láàárín oṣù kan.
Tẹ *219# láti se àṣàyàn ẹ̀bùn tí ó fẹ́, kí o sì dúró sílé pẹ̀lú TmCel. Fún àlàyé lẹ́kùnúnrẹ́rẹ́ kàn sí: :https://t.co/dKoUI0E0wT
Bí-ó-ti-lẹ̀-jẹ́-pé àǹfààní ẹ̀bùn jẹ́ ohun àtẹ́wọ́ gbà láwùjọ, díẹ̀ lára àwọn òǹṣàmúlò gbàgede Twitter se àgbéjáde àwọn ìbéèrè kan:

Boa iniciativa.
A qualidade é boa também?
— DiPaulo (@APaulo27) March 29, 2020
Ìgbésẹ̀ tí ó dáa ni.
Sé ó jẹ́ ojúlówó bákan náà?
Dídúró sílé yìí kì í se ohun tó bá àwọn onísẹ́ ọwọ́ àti oníṣẹ́ ìgbẹ́mìíró tí ó ń gbé ní Mozambique àti Cape Verde lára mú rárá. Ajàfẹ́tọ̀ọ́ ọmọ-ènìyàn Tomás Queface túwíìtì:

O #Coronavirus revela mais uma faceta das desigualdades sociais. Enquanto que #StayAtHome é um privilégio para poucos, para os pobres é um constante dilema: ficar em casa sem sustento, ou continuar a trabalhar e arriscar a sua saúde ou pôr em risco a saúde de outros.
— Tomás Queface (@tomqueface) March 30, 2020
Àìsàn #coronavirus yìí ti ṣípayá ìwà àìdọ́gba tí ó wà láwùjọ wa. Bí òfin kónílé ó gbélé #StayAtHome ṣe jẹ́ oore ọ̀fẹ́ fún àwọn kan, níṣe l'ó ń mú àwọn tí ò rọ́wọ́họrí láwùjọ fajúro látàrí fi f'ọwọ́ múkan: nínúu dídúró sílé láì rí oúnjẹ jẹ, tàbí ṣíṣiṣẹ́ kí àlàáfíà ara ó di fíafìa tàbí fífi ìlera àwọn ará ìlú tó kù wéwu.",https://yo.globalvoices.org/2020/04/08/681/,8 Igbe  2020
