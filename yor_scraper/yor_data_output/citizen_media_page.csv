title,content,link_to_resource,published_date
Ọ̀rọ̀ Ààbò Ẹ̀rọ-ayárabíàṣá…ní èdè wa. Àwọn Àbá láti ọwọ́ onígbèjà èdè Yorùbá lórí ẹ̀rọ-ayárabíàṣá ní orílẹ̀-èdè Nàìjíríà,"Àwòrán-atọ́ka láti ọwọ́ Táíwò Tèmilolúwa John fún Rising Voices
Láti ọwọ́ María Alvarez Malvido àti Adéṣínà Ghani Ayẹni, (Ọmọ Yoòbá), èyí tí í ṣe láti ara iṣẹ́ ìwádìí rẹ̀ (Ọmọ Yoòbá) pẹ̀lú ìfọ̀wọ́sowọ́pọ̀ àkànṣe iṣẹ́ ìwádìí olólùkópa ti Rising Voices tí a pè ní “Àwọn ìhàlé fún àwọn ohun-èlò ìmọ̀-ẹ̀rọ tí ó ní ààbò lórí àwùjọ èdè abínibí àti èdè àdúgbo.
Kò sí ohun tí à ń fi èdè ṣe bí kò ṣe àgbọ́yé lọ, kò sì wá sí èdè kan tí ó lágbára ju èdè mìíìn lọ, ó dá lórí bí àwọn tí wọ́n ń lo èdè un bá ṣe tẹ́wọ́ gbà á, torí pé gbogbo wa pàápàá jù lọ ní ìhà ibi tí a wà yìí, a ti tẹ́wọ́ gba èdè Gẹ̀ẹ́sì, ni ó fi dà bí ẹni wí pé àwọn nǹkan mìíràn wà tí ó jẹ́ wí pé a ò lè ṣe láì lo èdè Gẹ̀ẹ́sì, kò rí bẹ́ẹ̀, a lè lo èdè Yorùbá pẹ̀lú àwọn nǹkan wọ̀nyí.
- Abẹ́rẹ́ Gbólóhùn – olùkópa ìwádìí.

Ìbòjú wo èdè náà ní ráńpẹ́ 
Yorùbá jẹ́ èdè tí wọ́n ń sọ ní Ìwọ̀ oòrùn ilẹ̀ Adúláwọ̀, pàápàá ní agbègbè Gúúsù ìwọ̀-oòrùn àti Àárín gbùngbùn orílẹ̀ èdè Nàìjíríà. Àwọn ọmọ ìbílẹ̀ Yorùbá ló ń sọ ọ́. Iye àwọn ènìyàn tí ó ń sọ Yorùbá fẹ́rẹ̀ẹ́ tó mílíọ̀nù 45, pẹ̀lú àfikún mílíọ̀nù 2 àwọn tí wọ́n fi ṣe èdè kejì. – Wikipedia
Ìdámọ̀: Èdè ìṣòwò – Nàìjíríà, Èdè orílẹ̀ – Benin
Ipò èdè: Ti agbègbè (2) – “Èdè náà jẹ́ lílò nínú ètò ẹ̀kọ́, ibi iṣẹ́, ìkànnì agbéròyìnkáyé, àti ìjọba ní àárín àwọn ẹ̀ka ìṣàkóso tí ó jẹ́ gbòógì ní orílẹ̀ èdè.” – EGIDS scale, Ethnologue
Àwọn ohun àmúlò nípa ààbò orí ẹ̀rọ-ayárabíàṣá ní èdè náà:

Ààbò ara-ẹni fún ìṣọ́nilọ́wọ́lẹ́sẹ̀ ti Electronic Frontier Foundation ní èdè Yorùbá láti ọwọ́ Localization Lab. (CC BY 3.0 US)

Àwọn ohun-èlò ààbò orí ẹ̀rọ-ayárabíàṣá ní èdè yìí:

Signal ❌
TOR ❌
Psiphon ❌


Èdè Yorùbá jẹ́ ọ̀kan lára àwọn èdè mẹ́tẹ̀ẹ̀ta tí wọ́n ń sọ jùlọ ní orílẹ̀-èdè Nàìjíríà, èyí tí ó lé ní ọ̀kẹ́ lọ́nà ẹgbẹ̀rún méjì ènìyàn ń sọ káàkiri àgbáyé. Bí ó tilẹ̀ jẹ́ pé àwọn irinṣẹ́ orí ẹ̀rọ-ayélujára tí ó wà lórí èdè yìí kò tó nǹkan. Báwo ni èyí ṣe ní ipa lórí àǹfààní sí ìwífún fún àwọn elédè Yorùbá tí ó ń ṣàmúlò ẹ̀rọ-ayélujára? Ọ̀nà wo ni ó ń gbà mú ìdínkù bá àǹfààní sí ààbò orí ẹ̀rọ-ayárabíàṣá àti àwọn ohun-èlò ìdáààbòbò ibi-ìkọ̀kọ̀? Ìwọ̀nyí ni díẹ̀ lára àwọn ìbéèrè tí Adéṣínà Ghani Ayẹni, tí àwọn ènìyàn mọ̀ sí Ọmọ Yoòbá, gbéyẹ̀wò nínú àkànṣe iṣẹ́ ìwádìí “Ọ̀rọ̀ Ààbò Ẹ̀rọ-ayárabíàṣá: Àkọsílẹ̀ Àwọn Elédè Yorùbá lórí Ẹ̀rọ-ayélujára.”
Ọmọ Yoòbá jẹ́ àjàfẹ́tọ̀ọ́ èdè lórí ẹ̀rọ-ayárabíàṣá àti olùdásílẹ̀ Yobamoodua Cultural Heritage, àjọ tó ń ṣe akitiyan ìgbéǹde àti ìpamọ́ àwọn ohun àjogúnbá ajẹmáṣà àti ìṣe àwùjọ Yorùbá. Láti nǹkan bíi ọdún mẹ́wàá báyìí, ó ti kópa nínú ọ̀kan-ò-jọ̀kan ètò tí ó ń ṣe ìjíǹde èdè Yorùbá. Onírúurú àwọn akitiyan wọ̀nyí ni ó ti sún sí orí àwọn gbàgede orí ẹ̀rọ-ayárabíàṣá bíi ìyípadà àwọn èdè ibùdó-ìtakùn àgbáyé sí èdè mìíràn, ṣíṣe àtinúdá nǹkan sórí ayélujára, ṣíṣe ìtọ́jú àwọn ewì alohùn àwọn Yorùbá sórí ẹ̀rọ-ayélujára àti ìṣẹ̀dá àkójọpamọ́ èdè Yorùbá fún ìlò fún Ẹ̀rọ Ìmọ̀-tí-kìí-ṣe-tẹ̀dá-ọmọ-ènìyàn (AI).

“Wọ́n máa ń fi ọwọ́ rọ́ àwọn àwùjọ tí kò sọ èdè Gẹ̀ẹ́sì sẹ́yìn káàkiri àgbáyé ní àwọn gbàgede orí ẹ̀rọ-ayélujára bẹ́ẹ̀ sì ni àìdọ́gba yìí ti mú onírúurú ìfàsẹ̀yìn bá ìdàgbàsókè ìmọ̀ àwùjọ àti ìmọ̀ ìlò ẹ̀rọ-ayárabíàṣá.”

Ó sọ pẹ̀lú ìbéèrè kan: Ǹjẹ́ kín ni yóò ṣẹlẹ̀ nígbà náà sí àwọn aṣàmúlò ẹ̀rọ-ayélujára tí kò gbọ́ èdè Gẹ̀ẹ́sì?
Láti mọ̀ síi nípa àwọn ipa àwùjọ ẹ̀rọ-ayárabíàṣá tí àgbékalẹ̀ rẹ̀ dá lórí èdè Gẹ̀ẹ́sì, Ọmọ Yoòbá fi ọ̀rọ̀ wá àwọn ènìyàn mẹ́rin tí wọ́n ń lo èdè Yorùbá lórí àwọn gbàgede orí ẹ̀rọ-ayárabíàṣá tí ó sì ní ogunlọ́gọ̀ àwọn olólùfẹ́ lẹ́nu wo. Ọjọ́orí àwọn akópa wọ̀nyí ò ju ẹni ọdún 21 sí 45 lọ, ọkùnrin mẹ́ta àti obìnrin kan. Ó yẹ kí a yán an pé àwọn akópa mẹ́rẹ̀ẹ̀rin nínú ìwádìí náà ní àǹfààní sí ẹ̀rọ-ayélukára-bíi-ajere, bákan náà ni wọ́n ní àǹfààní sí àwọn ohun-èlò ìkọ́nilẹ́kọ̀ọ́, èyí tí kò rí bẹ́ẹ̀ fún gbogbo ènìyàn ní orílẹ̀-èdè Nàìjíríà. Gbogbo wọn ni ó ń ṣe ìgbélárugẹ èdè lọ́nà kan tàbí òmíràn ṣùgbọ́n ọ̀nà tí wọ́n ń gbà ṣe arugẹ wọ́n ṣọ̀tọ̀ọ̀tọ̀, àwọn ìrírí wọn sì yàtọ̀ pẹ̀lú: ọ̀kán jẹ́ sọ̀rọ̀sọ̀rọ̀ èdè Yorùbá àti olùkọ́ni, òmíràn jẹ́ ẹlẹ́ṣin àbáláyé Yorùbá (babaláwo) àti onímọ̀ nípa àṣà Yorùbá, ìkẹta jẹ́ akéwì, nígbà tí ẹni tí ó gbẹ̀yìn jẹ́ akéwì.
Àwọn ìrírí àti ojú ìwòye wọn pèsè àlàyé tí ó pọ̀ nípa bí àwọn ènìyàn lórí ẹ̀rọ-ayélujára ṣe ń ṣàmúlò àwọn ohun-èlò ìdáààbò àti àwọn ìgbésẹ̀ tí wọ́n ń gbé láti dáàbò bo ibi-ìkọ̀kọ̀ wọn lórí ẹ̀rọ-ayélukára-bíi-ajere. Àwọn ìbéèrè wọ̀nyí àti ẹ̀kọ́ tí ó sú yọ wá láti ara ìtọpinpin nípa àwọn ohun-àmúlò ẹ̀rọ-ayárabíàṣá ní èdè Yorùbá. Fún ìdí èyí, láti ní òye tí ó jinlẹ̀ nípa pàtàkì ìrìnàjò iṣẹ́ ìwádìí ìmọ̀-ẹ̀dá èdè yìí, ó ṣe pàtàkì kí a kọ́kọ́ wo ọ̀gangan ìṣẹ̀lẹ̀ àti ìtàn an rẹ̀.
Èdè Yorùbá
Àwùjọ tí ó ń sọ èdè Yorùbá lọ láti gúúsù ìlà-oòrùn orílẹ̀-èdè Nàìjíríà títí dé Ilẹ̀-Olómìnira Benin, Togo, àti àwọn apá kan ní Ghana. Gẹ́gẹ́ bí Ọmọ Yoòbá ṣe sọ:

“Gẹ́gẹ́ bíi ti ọ̀pọ̀ àwọn ènìyàn ọjọ́un, ohùn ẹnu ni ilé ìpamọ́ àṣà Yorùbá, àrọ́bá àti ìtàn àtẹnudẹ́nu ni a fi ń sọ àwọn ogunlọ́gọ̀ ìtàn ìrandíran láti ìran kan dé ìran mìíràn. Ayé ń lọ à ń tọ̀ ọ́, àyípadà dé ní ìbẹ̀rẹ̀pẹ̀pẹ̀ ọ̀rúndún kọkàndínlógún nípasẹ̀ iṣẹ́ àwọn Ajíhìnrere Ọmọlẹ́yìn Kríístì (CMS), tí wọ́n wá láti jíhìnrere àti sọ àwọn ènìyàn di ọmọlẹ́yìn Jésù, nítorí náà wọn ní láti ṣe àgbékalẹ̀ ìlànà àkọtọ́ kíkọ èdè Yorùbá sílẹ̀ fún ìrọ̀run iṣẹ́ wọn. Àgbékalẹ̀ àkọtọ́ èdè Yorùbá yìí wáyé ní ọdún 1884 gẹ́gẹ́ bí Bíbélì Yorùbá, iṣẹ́ ìtumọ̀ èdè tí ó bí ìwé atúmọ̀ èdè èyí tí ó ti rí ọ̀pọ̀lọpọ̀ àtúnṣe, àtúntẹ̀ àti àmúlò lọ́pọ̀ ìgbà láti ọwọ́ onírúurú àwọn ènìyàn tí wọ́n nífẹ̀ẹ èdè.”

Àkọsílẹ̀ àti ìgbésẹ̀ ìtàn àtẹ̀yìnwá èdè náà ni ó bí ìlànà àkọtọ́ èdè Yorùbá tí ó dá lórí ẹ̀ka-èdè Ọ̀yọ́, ó sì ti ń di lílò bẹ́ẹ̀ nínú ètò-ẹ̀kọ́ àti àwọn ohun ìgbéròyìnjáde gbogbo. Níkòpẹ́kòpẹ́, gẹ́gẹ́ bí Ọmọ Yoòbá ti ṣe ṣàlàyé nínú iṣẹ́ ìwádìí náà, mímú èdè Yorùbá wá sí ìbámu pẹ̀lú àwọn ohun-èlò orí ẹ̀rọ-ayárabíàṣá ti gba akitiyan oríṣìíríṣìí àti ọgbọ́n àtinudá ọ̀tun láti àkàta àwọn ọmọ Yorùbá lóríṣìiríṣìi. Ó ṣàlàyé pé: “Bí a bá fi wé èdè Gẹ̀ẹ́sì, títẹ ọ̀rọ̀ ní èdè Yorùbá dà bí iré-ìje tí kò ní òpin fún àwùjọ n tí kò ní òpin fún àwùjọ náà, èyí tí ó mú kí lílo èdè Yorùbá lórí ẹ̀rọ-ayárabíàṣá ó máa tó nǹkan.” Àwọn ìdíwọ̀ wọ̀nyí tí Ọmọ Yoòbá ṣàpèjúwe bíi iré ìje sísá tí ó túmọ̀ sí àwọn nǹkan ìhàlé àti irinṣẹ́ tí kò tó bíi àwọn pátákó-ìtẹ̀wé ẹ̀rọ-ayárabíàsá àti àwọn pátákó-ìtẹ̀wé elédè-púpọ̀ ti orí ẹ̀rọ-ayélujára bíi SwiftKey, GBoard, Nailangs tàbí KeyMan, èyí tí ó fàyè gba títẹ èdè Yorùbá lórí ẹ̀rọ ayárabíàsá nípa ṣíṣe àmúlò àtẹ̀papọ̀ ọmọ-ọ̀rọ̀ lórí pátákó.
Yorùbá àti àwọn ohun-èlò ẹ̀rọ-ayárabíàṣá
Ọmọ Yoòbá ṣe ìsọ̀níṣókí àwọn gbàgede tí àwọn olùsọ èdè Yorùbá ń lò láti fi èdè wọn ṣẹ̀dá àti pín ohun kan tàbí òmíràn lórí ẹ̀rọ-ayélujára, bí ìdíwọ́ tilẹ̀ wà fún títẹ èdè Yorùbá àti àwọn ìdènà ní orí gbàgede ẹ̀rọ ayárabíàsá tí ó fún èdè Gẹ̀ẹ́sì ní àǹfààní gẹ́gẹ́ bíi èdè ẹ̀rọ ayárabíàsá láti ìbẹ̀rẹ̀pẹ̀pẹ̀. Wọ́n tún mú òpó àti iṣẹ́ ọ̀tọ̀ọ̀tọ̀ — síbẹ̀síbẹ̀, àwọn ohùn, orin àti ewì wọn ti mú kí àpéròó wáyé ní orí àwọn gbàgede ìbánidọ́rẹ̀ẹ́ àwùjọ kan náà. Gbogbo wọn ni wọ́n sọ ohun tí ó mú wọn yan àwọn ohun-èlò àti àwọn gbàgede orí ìtakùn àgbáyé tí wọ́n ń lò nínú ọ̀kẹ́ àìmọye tó wà. Paríparí, wọ́n jẹ́ kí ó di mímọ̀ wí pé àwọn mọ Facebook àti Instagram lò tinútìta; àwọn mìíràn wà lórí Twitter, YouTube, àti TikTok, nígbà tí àwọn mìíràn ń lo WhatsApp fún ìbáraẹnisọ̀rọ̀.
Bí àpẹẹrẹ, ọ̀kán ní òun fẹ́ran láti lo YouTube àti Instagram nítorí ó fún òun láàyè láti gbé àwọn àwòrán-àtohùn sí i tí ọ̀pọ̀lọpọ̀ ènìyàn yóò sì rí i, nígbà tí òun yan WhatsApp fún ìtàkùrọ̀sọ. Òmíràn yan Facebook, Instagram, Twitter, àti WhatsApp nítorí pé ó ṣàkíyèsí wí pé orí rẹ̀ ni ọ̀pọ̀lọpọ̀ àwọn olùfẹ́ rẹ̀ẹ́ wà, ó lè kàn sí àwọn ọ̀rẹ́ rẹ̀ àti pé wọ́n ní àwọn àbùdá tí ó rọrùn láti lò. Òmíràn ń lo WhatsApp, Facebook, Twitter, àti Tik-tok, gẹ́gẹ́ bí àwọn ohun-èlò tí ó ń mú ṣíṣẹ àgbéjáde orí ẹ̀rọ-ayélujára yá kánkán. Olùkópa kẹ́rin ṣàpèjúwe Facebook gẹ́gẹ́ bíi ààyò rẹ̀ nítorí pé ó máa ń fún un ní àǹfààní láti kàn sí àwọn tí ó ti rí fún ọjọ́ pípẹ̀, tàbí àwọn tí kò bá sọ̀rọ̀ fún ọjọ́ tí ó ti pẹ́. Instagram di ààyò òun nítorí iṣẹ́ rẹ̀ gẹ́gẹ́ bíi aránṣọ, láti ṣe àtẹ̀jáde àwọn aṣọ tí ó rán. TikTok “kàn wà fún eré,” nígbàtí Twitter jẹ́ ibi tí ó ti ń gba àwọn ìròyìn nípa ohun tí ó ń ṣẹlẹ̀ lọ́wọ́lọ́wọ́ àti àwọn ìròyìn yàjóyàjó.
Síwájú sí i, àwọn kan lára àwọn akópa dárúkọ Facebook àti WhatsApp gẹ́gẹ́ bíi àwọn gbàgede níbi tí àwọn ti lè bá àwọn ẹgbẹ́ tí ó rọ̀ mọ́ àwọn akitiyan ìsọjí èdè, gẹ́gẹ́ bíi Nigeria Poet Association, níbi tí wọ́n ti máa ń jíròrò lórí àwọn ọ̀rọ̀ tí ó jẹ mọ́ ewì, iṣẹ́-ọnà àti àṣà. Òmíràn wà nínú àwọn ìsọ̀wọ́ tí ó dá lórí ìgbélárugẹ ohun àjogúnbá àti èdè, àti ọmọ-ẹgbẹ́ Ẹgbẹ́ Akọ́mọlédè àti Àṣà ti Yorùbá, níbi tí wọ́n ti máa ń jíròrò lórí ọ̀rọ̀ tí ó jẹ mọ́ èdè Yorùbá àti ìdàgbàsókè àṣà. Àwọn yòókù wà nínú ẹgbẹ́ sọ̀rọ̀sọ̀rọ̀ akọnilẹ́kọ̀ọ́, tàbí ìsọ̀wọ́ àwọn akẹ́kọ̀ọ́ tí ó fẹ́ kàwé gboyè ẹlẹ́ẹ̀kejì nínú èdè Yorùbá ti Ifásitì Ìpínlẹ̀ Èkó, ẹgbẹ́ àwọn akọ̀ròyìn àti eléré ìtàgé ní orílẹ̀-èdè Nàìjíríà, RATTAWU, ẹgbẹ́ ìjíròrò nípa ìṣèlú àti àwọn ìsọ̀wọ́ akẹ́kọ̀ọ́ ti abẹ́ Àjọ Àwọn Ọ̀dọ́ oníṣẹ̀ṣe orílẹ̀-èdè Nàìjíríà (National Association of Ìṣẹ̀ṣe Youth).
Nínú àwọn ìṣẹ̀lẹ̀ ajẹmẹ́rọ ayárabíàṣá yìí, kíni àwọn ìlànà tí àwọn ènìyàn wọ̀nyí ń lò láti ṣe àmúlò àwọn gbàgede wọ̀nyí ní ọ̀nà tí ó ní ààbò? Gẹ́gẹ́ bí a ti ṣe rí i nínú iṣẹ́ ìwádìí náà, àwọn ohun-èlò ìṣàkóso ọ̀rọ̀-ìfiwọlé ni ọ̀nà tí ó wọ́pọ̀ tí ó sì ní ààbò jù lọ. Ọ̀kán nínú àwọn olùkópa ṣàlàyé lẹ́kùnúnrẹ́rẹ́ ìlànà lílo ìfẹ̀rílàdìí ọlọ́nàméjì (two step verification) àti àwọn Àsopọ̀ Ìdákọ́ńkọ́ orí Ayélujára (VPNs). Síbẹ̀, kiní kan ṣoṣo tí àwọn akópa mẹ́rẹ̀ẹ̀rin náà sọ ní pé, bí-ó-ti-lẹ̀-jẹ́-pé àwọn gbàgede náà ní àwọn ààtò tí ó pèsè ìdáààbòbò, kò sí àrídájú pé wọ́n ní ààbò tí ó péye, tí ààbò náà sì wà lọ́wọ́ aṣàmúlò.
Gẹ́gẹ́ bí Ọmọ Yoòbá ṣe kọ ọ́ sílẹ̀, ọ̀kan lára àwọn akópa náà ṣàlàyé pé, “àwọn aṣàmúlò gbọ́dọ̀ ṣọ́ra fún àwọn nǹkan ìkọ̀kọ̀ tí wọ́n yóò máa fi sí orí ẹ̀rọ ayélujára àti ọ̀nà tí wọ́n ń gbà lò ó, nítorí pé kì í ṣe gbogbo ohun tí à ń ṣe ní ibi-ìkọ̀kọ̀ ayé ẹni ni ó yẹ láti gbé sí orí ẹ̀rọ-ayélujára.” Bákan náà, “ọ̀pọ̀lọpọ̀à wọn òǹṣàmúlò ni ó ń ṣera rẹ̀, bí wọ́n ṣe ń gbé ìrìnàjò wọn sórí ẹ̀rọ-ayélukára-bí-ajere ni wọ́n ń jẹ́ kí ayé mọ ibi tí àwọn wà.” Ní ọ̀rọ̀ olùkópa náà:

àwọn gbàgede wọ̀nyí ní ààbò, kò sì tún ní ààbò. Bí ó bá máa ní ààbò, bí kò sì ní ní ààbò, mo lérò wí pé ọwọ́ wa náà ni ààbò náà pọ̀ sí. Lákọ̀ọ́kọ́ nípa àwọn nǹkan tí àwa náà ń gbé sórí ayélujára, kì í ṣe gbogbo ohun tí a bá ń ṣe tí ó jẹ́ nǹkan ìkọ̀kọ̀ ni ó bá ayélujára mu. Púpò nínú wa ni ó máa ń ṣe àṣejù, nǹkan tí kò yẹ kí a gbé sórí ayélujára ni a máa ń fi síbẹ̀.

Ní ìwòye ti akópa mìíràn:

“ọ̀rọ̀ nípa àìláàbò di ọwọ́ òǹṣàmúlò àti ọ̀nà tí wọ́n gbà ṣàmúlò ẹ̀rọ-ayélujára, ààbò orí ẹ̀rọ-ayárabíàṣá sì bẹ̀rẹ̀ níbi ṣiṣẹ́ àdínkù sí irúfẹ́ àwọn ìwífún tí ó lè ṣàkóbá tàbí mú ìpalára wá fún òǹṣàmúlò lọ́jọ́ iwájú lórí ẹ̀rọ-ayélujára látàrí ohun tí à ń gbé sórí ẹ̀rọ-ayélukára.”

Gẹ́gẹ́ bí ìwádìí náà ti fi hàn, àwọn ọmọYorùbá mẹ́rẹ̀ẹ̀rin tí ó ń ṣàmúlò ẹ̀rọ-ayélujára wọ̀nyí ni ó ṣẹ̀dá ìlànà ààbò tiwọn, kíkọ́gbọ́n láti ara àwọn òǹṣàmúlò mìíràn, àti láti ara àwọn àbájáde ìrírí òdì bíi ìṣàmúlò jíjágbà tàbí fíṣíìnì tí wọ́n fi ń takóró wọnú ìṣàmúlò oníṣàmúlò. Síbẹ̀síbẹ̀, bí Ọmọ Yoòbá ṣe sọ, “àìsílárọ̀ọ́wọ́tó àwọn ohun-àmúlò ààbò orí ẹ̀rọ-ayárabíàṣá àti ẹ̀kọ́ ààbò orí ẹ̀rọ-ayárabíàṣá ní ipa ribiribi lórí lílo àwọn ohun-èlò ẹ̀rọ-ayárabíàṣá fún ìdáààbòbò àti àtiṣe láti dáàbò bo ara ẹni lórí ẹ̀rọ-ayélukára-bíi-ajere.” Ọ̀nà wo ni ìkóraẹniníjánu ṣe ń dín ìkópa òǹṣàmúlò kù lórí ẹ̀rọ-ayélukára? Ǹjẹ́ rírí àǹfààní sí ìwífún lórí ààbò ẹ̀rọ-ayárabíàṣá yóò mú kí ìpolongo nípa ààbò orí ẹ̀rọ-ayárabíàṣá àti ìkóraẹniníjánu ó gbèrò sí i, nígbàtí wọ́n ń ṣe ìmúdárasíi gbígbé nǹkan sórí ẹ̀rọ-ayárabíàṣá ní èdè wọn?
Ẹ̀rọ-ayélujára fún gbogbo ènìyàn, ní àwọn èdè wa
Gbogbo àwọn akópa pátá ló sọ wí pé àwọn rí àǹfààní sí ìwífún nípa ààbò orí ẹ̀rọ-ayárabíàṣá ṣùgbọ́n èdè Gẹ̀ẹ́sì ni wọ́n fi kọ́ ọ, wọn ò sì lè sọ pàtó bóyá àwọn ohun-èlò wọ̀nyí wà ní àrọ́wọ́tó lédè Yorùbá. Àìtó àyè sí ìwífún nípa ohun gbogbo tí ó ní í ṣe pẹ̀lú ẹ̀rọ-ayárabíàṣá ní èdè Yorùbá fi ààbò orí ẹ̀rọ-ayárabíàṣá fún àwọn òǹṣàmúlò rẹ̀ sínú ewu. Gẹ́gẹ́ bí àlàyé Ọmọ Yoòbá:

“Ààbò orí ẹ̀rọ-ayárabíàṣá jẹ́ ẹ̀tọ́ ọmọ ènìyàn tí a gbọdọ̀ dáàbò bò ní gbogbo ọ̀nà. Àwọn ohun-àmúlò nípa ààbò orí ẹ̀rọ-ayárabíàṣá wà ní èdè Gẹ̀ẹ́sì jàntìrẹrẹ, àti èyí tí ó ní í ṣe pẹ̀lú ìdáààbòbò orí ẹ̀rọ-ayélujára àti ibi-ìkọ̀kọ̀. Síbẹ̀, kò fi bẹ́ẹ̀ sí àyè fún àwọn tí ó ń sọ èdè Yorùbá nítorí àìsílárọ̀wọ́tó àwọn ohun-àmúlò ẹ̀kọ́ ẹ̀rọ-ayárabíàṣá wọ̀nyí ní èdè Ìbílẹ̀ wọn, èyí tí ó ti dá kún àìní àṣà ààbò ẹ̀rọ-ayárabíàṣá ní àárín àwọn ọmọ Yorùbá náà.”

Tayọ ìmòye-taraẹni àti àbójútó ẹnìkọ̀ọ̀kan tí àwọn olùsọ ìbílẹ̀ Yorùbá ń gbàmọ́ra, ó ṣì nílò ìsọ-ketekete àti ìgbésẹ̀ ní ṣísẹ̀ntẹ̀lé tí yóò mú kí ẹ̀rọ-ayélujára ó di agbo fún gbogbo ènìyàn. Fún àpẹẹrẹ, ìhu àwọn ojúiṣẹ́ ẹ̀rọ-ayárabíàṣá, gbàgede, àti ìwífún ní àwọn èdè bí i Yorùbá jẹ́ kànránǹgídá fún àwọn òǹṣàmúlò láti lọ́wọ́ nínú àwọn ìpinnu àti àgbékalẹ̀ àwọn ohun-èlò tí ó wà ní onírúurú èdè àgbáyé.
Látàrí àwọn àbájáde tí ó jẹ yọ yìí, Ọmọ Yoòbá dá àwọn àbá tí a tó jọ wọ̀nyìí:

Àwọn nǹkan orí ẹ̀rọ-ayélujára àti ohun-àmúlò lórí ìlànà ààbò orí ẹ̀rọ-ayárabíàṣá, ibi ìkọ̀kọ̀ pípamọ́ lórí ẹ̀rọ-ayélukára-bíi-ajere, mímọ̀ọ́lò ẹ̀rọ-ayárabíàṣá àti ètò-ẹ̀kọ́ ní èdè Ìbílẹ̀ Yorùbá fún àwọn ènìyàn àwùjọ tí ó ń sọ èdè náà gbọdọ̀ pọ̀ bẹẹrẹ.
Àwọn akọ́ṣẹ́mọṣẹ́ atúmọ̀-èdè àti aṣọ-èdè-ditìbílẹ̀ ní láti ṣiṣẹ́ kí wọn ó túmọ̀ ohun-àmúlò ààbò orí ẹ̀rọ-ayárabíàṣá, mímọ̀ọ́lò ẹ̀rọ-ayárabíàṣá àti ibi-ìkọ̀kọ̀ pípamọ́ sí èdè Yorùbá kí àwọn èdè-ìperí kàǹkà tí ó le lè baà yéni yékéyéké.
Kí àwùjọ àwọn onímọ̀ ẹ̀rọ ṣe àgbékalẹ̀ ọ̀nà ẹ̀rọ tí yóò fi àyè sílẹ̀ fún àwọn ìlànà wọ̀nyí nípa ṣíṣẹ̀dá àwọn irinṣẹ́ tí yóò ṣe àfikún èdè Yorùbá àti àwọn èdè Ilẹ̀ Adúláwọ̀ mìíràn.
Kí àwọn Ẹgbẹ́ Àwùjọ ó tẹramọ́ ìpolongo láàárín gbogbo ènìyàn àwùjọ, kí wọ́n ṣètò ìdánilẹ́kọ̀ọ́, kí wọ́n sì gbárùkù ti mímọ̀ọ́lò ẹ̀rọ-ayárabíàṣá tí yóò mú wọn lóye kíkún nípa ọ̀rọ̀ ààbò orí ẹ̀rọ-ayárabíàṣá.

Gẹ́gẹ́ bí Ọmọ Yoòbá ṣe ṣàròyé, “bí ó bá jẹ́ pé gbogbo ènìyàn ni ẹ̀rọ-ayélujára yẹ kí ó wà fún, a jẹ́ pé ó yẹ kí ó wà ní èdè gbogbo ènìyàn,” èyí tí ó pè fún akitiyan tí ó pọ̀ àti ìkáràmásìkí. Àwọn Yorùbá bọ̀, “igi kan ò lè dágbó ṣe,” ó yẹ kí a gbáríjọpọ̀ láti mú ìlépa tí ó káríayé yìí wá sí ìmúṣẹ.


Fún ìròyìn síwájú sí i àti ìwífúnni lórí àwọn àwùjọ èdè tí ó kópa, jọ̀wọ́ lọ sí ojú ewé “Ààbò Orí ẹ̀rọ-ayárabíàṣá + Èdè”",https://yo.globalvoices.org/2023/02/01/1389/,1 Èrèlé  2023
Àjọ tí ó ń rí sí ọ̀rọ̀ ẹ̀sìn ní Turkey ní àwọn obìnrin ò le dá nìkan rin ìrìn-àjò,"Àwòrán láti ọwọ́ Jason Blackeye. Ó ṣe é lò lọ́fẹ̀ẹ́ lábẹ́ àṣẹ Unsplash.

Nígbà tí ó ń sọ̀rọ̀ lórí ìkànnì Diyanet TV, ẹni tí ó jẹ́ olùdámọ̀ràn fún Ìjọba àpapọ̀ lórí ọ̀rọ̀ ẹ̀sìn, Zeki Sayar, sọ ọ̀rọ̀ tí ó dá awuyewuye kan sílẹ̀, “àyàfi bí àwọn ọkọ tàbí àwọn ọmọkùnrin wọn bá tẹ̀lé wọn, kò bójú mu tó kí wọ́n dá rin ìrìn àjò tó bá ti ju ibùsọ̀ 9 lọ”. Òun nìkan sì kọ́ ni fátíwà àkọ́kọ́ tí àjọ tí ó ń rí sí ọ̀rọ̀ ẹ̀sìn ní ìlú Turkey ti fún-un-gun mọ́ àwọn obìnrin àti òmìnira wọn. Ní ìgbà kan sẹ́yìn, àjọ náà bu ẹnu àtẹ́ lu àwọn obìnrin fún ìrínisí wọn, ó tún rọ àwọn obìnrin láti fara mọ́ ìyà abẹ́lé, kódà ó tún sọ pé àwọn ọmọdékùnrin àti ọmọdébìnrin tí wọ́n bá ti bàlágà ni wọ́n ti tó ṣe ìgbéyàwó. Adarí àjọ náà, Ali Erbaş, dá àwọn akọ-abákọsùn àti abo abábosùn àti àwọn alágbèrè lẹ́bi ìtànkálẹ̀ àrùn COVID-19 tí ó sì tún mẹ́nu ba bí ìlú náà ṣe kùnà láti gbé àwọn ìgbésẹ aláàbò nígbà tí àjàkálẹ̀ náà bẹ̀rẹ̀.
Ìgbédìde Diyanet
Ẹ̀ka tí ó ń rí sí Ọ̀rọ̀ Ẹ̀sìn, àbí Diyanet, ni àjọ kan gbòógì tí ó ń rí sí dìdarí ọ̀pọ̀lọpọ̀ ètò tí ó bá ti jẹ mọ́ àwọn Mùsùlùmí ìlú náà — pẹ̀lú, ṣíṣe àkóso àwọn mọ́ṣálááṣí ti ìlú, yíyan àwọn lémọ́mù, fífi wàásí ọ̀sọ̀ọ̀sẹ̀ ṣọwọ́ kiri kí ìrun Jímọ̀ ó tó dé, kíkọ́ni ní àwọn ẹ̀kọ́ Kùránì, àti ṣíṣe ètò ìrìn àjò lọ sí Mẹ́kà, àti àwọn ojúṣe mìíràn.
Ojúṣe ẹ̀ka náà, tí wọ́n dá sílẹ̀ ní ọdún 1924 nínú ìlú náà tí gbòòrò tí ó sì ti gbilẹ̀ sí i bí ọdún ṣe n gorí ọdún, pàápàáá jùlọ ní sáà ẹgbẹ́ Ìdájọ́ àti Ìdàgbàsókè tí ó ń ṣe ìjọba lọ́wọ́. Ní àfikún sí ìṣúná tí ó gọbọi, Diyanet ti ṣe àṣeyọrí láti fọ́jú ààlà tó wà láàárín ìlú àti ẹ̀sìn. Ní oṣù Ògún ní ọdún 2021, Erbaş fara hàn ní ibi ayẹyẹ ṣíṣí gbọ̀ngán ilé-ẹjọ́ tuntun kan tí ó sì bá Ààrẹ Recep Tayyip Erdoğan ṣe ìrìn àjò kan lọ sí New York, nibi tí ó ti lọ ṣe àdúà sí ilé tuntun kan tí àwọn afọ̀rọ̀wérọ̀ tí ó ń ṣojú ilẹ̀ Turkey yóò máa gbé. Ní ọdún 2021 Erbaş tí dábàá pé kí ìṣàkóso ó wà lórí àwọn gbàgede ìbánidọ́rẹ́ẹ̀ àwọn ará ìlú láti lè mú kí ìṣàmúlò ó wà ní ìlànà tó bá tí ẹ̀sìn Ìsìláàmù mu.
Diyanet Foundation ni ó ń ṣe àmójútó Diyanet TV, ìkànnì móhùnmáwòrán ti ìgbìmọ̀ náà gan-an, àti fáfitì ẹlẹ́sìn Ìsìláàmù kan. Gẹ́gẹ́ bí ibùdó ìtakùn àgbáyé ìdásílẹ̀ náà ṣe sọ:
A dá a sílẹ̀ pẹ̀lú èròńgbà láti ṣe àtìlẹ́yìn fún àwọn iṣẹ́ ilé Aṣojú Ààrẹ fún Ọ̀rọ̀ Ẹ̀sìn, ṣíṣe ìtànkálẹ̀ àwọn iṣẹ́ ẹ̀sìn sí ọ̀pọ̀lọpọ̀ ènìyàn ní àwùjọ àti láti ṣe ìgbédìde ìran tí yóò máa kópa nínú iṣẹ́ ẹ̀sìn, Turkey Diyanet Foundation ní ẹ̀ka 1,003 ní ìlú wa tí ó sì ní onírúurú ètò láti ẹ̀kọ́ sí àṣà, láti àwọn iṣẹ́ àwùjọ àti ètò inú rere sí àwọn iṣẹ́ ẹ̀sìn àti àwọn iṣẹ́ owó ìrànwọ́ ní ilẹ̀ òkèèrè ní ìlú 149 ní àgbáyé. Ó ti di ètò àjọ ara ìlú tó tóbi tí ó ń ṣiṣẹ́ ní agbègbè kan.
Àwọn ìtakò sí àwọn obìnrin
Fún ọ̀pọ̀lọpọ̀ ọdún, àwọn aṣojú Diyanet ti ń fojú sí àwọn obìnrin lára lórí ìrínisí wọn, pínpín “àwọn ohun ṣíṣe” àti “àwọn ohun àìíṣe” fún ìjóbìnrin, àti yíyẹpẹrẹ àwọn obìnrin ní àwùjọ.
Ní ọdún 2008 nínú àtẹ̀jade tí ẹ̀ka náà fí léde lórí ibùdó ìtakùn àgbáyé rẹ̀, “àwọn ìyànjú” àtẹ̀léra ni ó ṣe àlàyé bí àwọn obìnrin ṣe gbọdọ̀ ṣe máa hùwà àti bí wọn ò ṣe gbọdọ̀ ṣe. Àwọn obìnrin “ní láti tún gbọdọ̀ máa ṣọ́ra ṣe, níwọ̀n ìgbà tó jẹ́ pé wọ́n ní àwọn ohun amárayágágá; [àwọn obìnrin] ní láti máa bo ara wọn dáadáa kí wọ́n má ba à á ṣí ẹ̀ṣọ́ ara àti ìrísí ara wọn síta fún àwọn àjèjì rí; [àwọn obìnrin] gbọdọ̀ máa sọ̀rọ̀ ní ọ̀nà tí kò ní dá ìyágágá sí ọkàn èèyàn àti pẹ̀lú àìgbẹ̀fẹ̀ àti àpọ́nlé tí kò ní jẹ́ kí àwọn ọkùnrin ó ṣì wọ́n gbọ́.” Àtẹ̀jáde náà, tí àkòrí rẹ̀ jẹ́ “Ìgbáyé Ìbálòpọ̀”, tún ṣèyànjú pé àwọn ọkùnrin àti obìnrin tí wọn kò bá tí ì so yìgì kò gbọdọ̀ jọ máa rìn ní ìta gbangba; kí àwọn obìnrin ó jìnnà sí ṣíṣe iṣẹ́ ní àwọn ibi-iṣẹ́ tí akọ àti abo ti ń ṣiṣẹ́, tí ó sì tún sọ pé ó “burú” kí àwọn obìnrin láti máa lo lọ́fíndà olóòórùn dídùn jáde kúrò ní ilé wọn.
Fún ọdún púpọ̀, ìtakò sí àwọn obìnrin ti pọ̀ jọjọ ju àtẹ̀yìnwá lọ. Ní ọdún tó kọjá, ọmọ ẹgbẹ́ àgbà ìgbìmọ̀ náà sọ wí pé kò bójú mu tó fún àwọn obìnrin láti máa wọ ṣòkòtò tọn-ọn-tín-ín-rín ní ìta gbangba. Níbi ìṣàpẹẹrẹ mìíràn, Ìmáàmù kan láti Ankara ṣàròyé pé àwọn obìnrin rí bí i “ẹran ní àwọn ìsọ̀ alápatà” bí wọ́n bá ń rìn kọjá ní títì. Òṣìṣẹ́ Diyanet mìíràn kan ló tún pe àwọn bàbá, ẹ̀gbọ́n àti àbúrò lọ́kùnrin, àti àwọn ọkọ sí àkíyèsí láti bá àwọn obìnrin wọn sọ̀rọ̀ kí wọ́n sì tọ́ wọn sọ́nà láti máa bo ara wọn. “Ìwòye Mùsùlùmí ni a nílò. (Wọ́n) ti bẹ̀rẹ̀ sí ní ṣí aṣọ tí ó bo ara wọn kúrò lára, wọ́n ń kọjá àyè tí wọ́n sì ń ṣe àwọn ohun hàráàmù. Mùsùlùmí kan ò le ṣe èyí,” bẹ́ẹ̀ ni wọ́n ní òṣìṣẹ́ náà ṣe sọ.
Ní 2020, nínú fátíwà tó tẹ̀lé ara wọn, ilé iṣẹ́ múfútí ti Diyanet rọ àwọn obìnrin tí ó bá ń bẹ̀rù ìpa ní ilé láti tọ àwọn àgbàlagbà lọ kí wọ́n le fi ọ̀rọ̀ dídùn bọ́ àwọn ọkọ wọn bí wọ́n bá ń mu tíì lọ́wọ́. Ní 2019 İhsan Şenocak, olùdásílẹ̀ Ilé Ìṣàyẹ̀wò nípa Ọgbọ́n àti Sáyẹ́nsì (IFAM), àjọ ẹlẹ́sìn ní ìlú Turkey, ló ṣe wáàsí kan níbi tí wọ́n tí ní ó wí pé, “àwọn ọmọbìnrin, àwọn ìyàwó, tí wọ́n ń wọ ṣòkòtò, tí wọ́n ń lọ sí fáfitì, tí wọ́n ń ṣe irun ojú wọn, ni wọn yóò bá ara wọn nínú iná.” Şenocak tún bu ẹnu àtẹ́ lu ìmúra àwọn obìnrin agbábọ́ọ̀lù folibọ́ọ̀lù níbi ayẹyẹ Òlímpíkì ilẹ̀ Tokyo ní ọdún 2021.
Ṣùgbọ́n kì í ṣe Diyanet nìkan ni ó tí ń polongo bíbu ẹnu àtẹ́ lu àwọn obìnrin. Erdoğan fúnra rẹ̀ gan-an ti sọ àwọn ọ̀rọ̀ ọ̀tẹ̀ ní àwọn ọdún sẹ́yìn, èyí tí dídá àbá pé àwọn ọkùnrin àti obìnrin ò kí ń ṣe ẹgbẹ́ra, pé àwọn obìnrin gbọdọ̀ jẹ́ abiyamọ, àti pé àwọn ẹbí gbọdọ̀ ní ó kéré jù ọmọ mẹ́ta, nígbà tí ẹgbẹ́ tí ó ń lo sáà lọ́wọ́ ti ń dábàá ṣíṣe gbèdéke fún ẹ̀tọ́ láti yọ oyún, egbòogi tí ó ń fọ àtọ̀ kúrò lára, àti iṣẹ́ abẹ. Ní ọdún 2012, Erdoğan tí ó jẹ́ adarí ìgbìmọ̀ ìjọba nígbà náà pé oyún ṣíṣẹ́ gẹ́gẹ́ bí i ìpànìyàn. Àti pé bí ó tilẹ̀ jẹ́ pé oyún ṣíṣẹ́ tí ó fí di oyún ọ̀sẹ̀ 10 àti tí ó fi di ọ̀sẹ̀ 20 bí yóò bá mú ewu ìṣègùn dání ṣì bá òfin mu ní ilẹ̀ Turkey, ṣíṣe àwárí àwọn ilé ìwòsan tí yóò ṣe iṣẹ́ náà tí dá gẹ́gẹ́ bí i ẹni ń wá imí eégún ni.
Ní ọdún 2014, Erdoğan fẹ̀sùn kan àwọn ajàfẹ́tọ̀ọ́ abo pé ọ̀rọ̀ àti ṣíṣe abiyamọ kò yé wọn. Nígbà tí ó ń sọ̀rọ̀ níbi ìpàdé àpérò kan ní Istanbul, wọ́n ní ó wí pé, “Àwọn èèyàn kan nímọ̀ nípa èyí, nígbà tí àwọn kan ò lè mọ̀. O ò lè ṣàlàyé èyí fún àwọn ajàfẹ́tọ̀ọ́ abo nítorí pé wọn ò tilẹ̀ gba ohun tí ó ń jẹ́ ìṣabiyamọ rárá.” Ó tún wí pé gbígbé ọkùnrin àti obìnrin sí ẹ̀gbẹ́ ara wọn gẹ́gẹ́ bí i ọgba “kò bá ètò ìjénìyàn mu” àti pé àwọn obìnrin tí ó ń ṣiṣẹ́ kò “pọ̀ tó.”
Ní ọdún 2021, orílẹ̀-èdè Turkey fa ara rẹ̀ yọ ní ìtẹ̀lé òfin kúrò nínú Àjọ aṣàdéhùn ti Istanbul, àjọ olófin tó wà ní ìsopọ̀ tó ń rí sí ẹ̀tọ́ ọmọnìyàn ní Ìgbìmọ̀ ilẹ̀ Europe tí ó sì ń ṣe ìlérí láti bẹ́gi dínà, dáná òfin yá, àti láti pa ipá àti ìyà ilé ọkọ rẹ́ tí ó sì tún ń gbé ìmúdọ́gba akọ àti abo lárugẹ.
Fátíwà ẹ̀ka náà tó ṣẹ̀ṣẹ̀ jáde nípa gbèdéke lórí ìrìn àjò ni ó ti fa ọ̀pọ̀lọpọ̀ awuyewuye. Akọ̀ròyìn Bulent Mumay ló fi léde lórí Twitter rẹ̀ pé òfin ìrìnnà tuntun náà kò tilẹ̀ fẹ́ dí ìyàwó Erbaş lọ́wọ́ láti rin ìrìn àjò káàkiri ilẹ̀ Turkey láì ṣe pé ọkọ rẹ̀ tẹ̀lé e. Akọ̀wé Yilmaz Özdil bu ẹnu àtẹ́ lu ẹ̀ka náà pé wọn ò ní ìmọ̀ tó kún nínú àròkọ rẹ̀, ó kọ, “àfi ìgbà tó dí bí i ọdún 200 sẹ́yìn, kò sí ohun tí ó ń jẹ́ ìwọ̀n ibùsọ̀. Arákùnrin yìí tọpasẹ̀ ìwọ̀n ibùsọ̀ [ìjìnnà] sí ìgbà tí ẹ̀sìn Ìsìláàmú bẹ̀rẹ̀!” Òǹkọ̀wé náà tún tọ́ka sí àwọn lààmìlaaka obìnrin ilẹ̀ Turkey, láti orí asáré ìje ọkọ ayọ́kẹ́lẹ́ àkọ́kọ́ ìlú náà ní ọdún 1932 títí dé àwọn àwakọ̀ ojú òfuurufú àkọ́kọ́ rẹ̀, àwọn onímọ̀ ẹ̀rọ, àwọn apọ́nkè-ńlá, àti àwọn onímọ̀ nípa ìṣẹ̀dáyé àti àwọn ìsọ̀gbè ọ̀run. Síbẹ̀síbẹ̀, gẹ́gẹ́ bí òǹkọ̀wé náà ṣe kọ, bí ó tún tí jẹ́ ọdún 2023, “òṣùwọ̀n ìpààlà ti Diyanet kò ju ibùsọ̀ 90 lọ.” Àwọn mìíràn ti fi irú ìròrí báyìí wé tí Taliban. Ní ọdún 2021, Taliban ti ilẹ̀ Afghanistan ti fi òfin de àwọn obìnrin pé wọn ò gbọdọ̀ dá nìkan rin ìrìn àjò tó jù ibùsọ̀ 72 lọ.",https://yo.globalvoices.org/2023/01/11/1145/,11 Ṣẹẹrẹ 2023
Bí ikọ̀ àgbábọ́ọ̀lù Atlas Lions ti Morocco ṣe fi ìtàn balẹ̀ nínú ìdíje ìfẹsẹ̀wọnsẹ̀ bọ́ọ̀lù aláfẹsẹ̀gbá ti Ife Ẹ̀yẹ Àgbáyé 2022,"Àwòrán ìwé ìròyìn ìfẹsẹ̀wọnsẹ̀ Spain àti Morocco kan. Orísun àwòrán: Jernej Furman. Attribution 2.0 Generic (CC BY 2.0)
Àwọn ikọ̀ àgbá bọ́ọ̀lù Atlas Lion fi ìtàn balẹ̀ níbi ìdíje Ife Ẹ̀yẹ Àgbáyé ọdún 2022 ní ìlú Qatar. Ikọ̀ ẹgbẹ́ àgbábọ́ọ̀lù orílẹ̀-èdè Morocco kì í ṣe ẹgbẹ́ àgbábọ́ọ̀lù àkọ́kọ́ láti ilẹ̀ Adúláwọ̀ tí ó peregedé fún ìpele tí ó kángun sí àgbákẹ́yìn ìfẹsẹ̀wọnsẹ̀ Ife Ẹ̀yẹ Àgbáyé FIFA náà lásán, àwọn nìkan náà ni ikọ̀ kan ṣoṣo tí ó wá láti ilẹ̀ Lárúbáwá. Ní ọjọ́ 10 oṣù Kejìlá, 2022, títí ayé ni wọn ó fi wà lọ́kàn àwọn olólùfẹ́ eré bọ́ọ̀lù aláfẹsẹ̀gbá káàkiri àgbáyé. Ọjọ́ mẹ́rin lẹ́yìn ọjọ́ náà, wọ́n kojú ikọ̀ tí ó gba Ife Ẹyẹ Àgbáyé kẹ́yìn, France. Bí ó tilẹ̀ jẹ́ pé wọ́n fìdí rẹmi pẹ̀lú ọ̀mì ayò 2 sí 0 nínú ìfẹsẹ̀wọnsẹ̀ kan, wọ́n jẹ́wọ́ pé ọ̀kan lára ikọ̀ tó ń ṣe déédéé dáadáa láti ilẹ̀ Adúláwọ̀ ni àwọn — pẹ̀lú ìkópa nígbà mẹ́fà ọ̀tọ̀ọ̀tọ̀ nínú ìdíje Ife Ẹyẹ Àgbáyé náà. Yàtọ̀ sí wí pé wọ́n ń ṣe déédéé, wọn dábírà dáadáa tí ó wú ni lórí. Wọ́n ṣáájú lórí àtẹ àwọn ìpele ikọ̀ sí ikọ̀, látàrí wí pé wọ́n gbo ewúro sójú ẹgbẹ́ agbábọ́ọ̀lù tí ó léwájú ní Yúròòpù; Spain àti Portugal láti dé ìpele tó kángun sí ìparí. 
Àwọn afìtàn balẹ̀ 
Kì í ṣe ìgbà akọ́kọ́ rè é tí àwọn ikọ̀ àgbábọ́ọ̀lù Atlas Lions yóò máa ṣe ohun manigbàgbé. 
Ní ọdún 1970, àwọn ẹgbẹ́ àgbábọ́ọ̀lù aláfẹsẹ̀gbá Atlas Lions ni ẹgbẹ́ àgbábọ́ọ̀lù ilẹ̀ Africa àkọ́kọ́ tí yóò ta ayò kan náà nínú ìdíje Ife Ẹ̀yẹ Àgbáyé tí ó jẹ́ àmì ayò 1-1 nínú ìfẹsẹ̀wọnsẹ̀ pẹ̀lú Bulgaria. Ní ọdún 1986, wọ́n di ẹgbẹ́ àgbábọ́ọ̀lù ilẹ̀ Africa àkọ́kọ́ tí yóò dé ìpele ikọ̀ àgbábọ́ọ̀lù 16 (tí a tún mọ̀ sí ìpele nàmí n fọṣọ) ní ìlú Mexico. Ikọ̀ náà ti borí ọ̀wọ́ wọn lẹ́yìn tí wọ́n fi ojú ikọ̀ Portugal gbo ilẹ̀, tí wọ́n jọ gbá àmì ayò kan náà sáwọ̀n nínú ìfẹsẹ̀wọnsẹ̀ pẹ̀lú England àti ikọ̀ Poland. Ikọ̀ (ìwọ̀ oòrùn) Germany ni ó padà gbá wọn síta gẹ́gẹ́ bí ọkàn nínú ikọ̀ tí ó padà dé ìparí. 
Láàárín ọdún 1986 sí 2022, àwọn ikọ̀ àgbábọ́ọ̀lù Atlas Lions peregedé fún ìdíje Ife Ẹ̀yẹ Àgbáyé mẹ́ta mìíràn pẹ̀lú pé wọn ò fi bẹ́ẹ̀ wúni lórí. Ní ọdún 1998, òkìkí wọn tún kan lọ́nà àìdáa gẹ́gẹ́ bíi ẹgbẹ́ àgbábọ́ọ̀lù ilẹ̀ Africa àkọ́kọ́ tí ó mi ayò àgbásínúàwọ̀n fúnra ẹni nípasẹ̀ Youssef Chippo nínú ìfẹsẹ̀wọnsẹ̀ tí ó wá sópin pẹ̀lú àmì ayò 2-2 pẹ̀lú ikọ̀ Norway. Èyí túmọ̀ sí wí pé kò ì sí ẹgbẹ́ àgbábọ́ọ̀lù kankan tí ó ti gbá bọ́ọ̀lù sáwọ̀n-ọn wọn nínú ìfẹsẹ̀wọnsẹ̀ nínú ìpele tó kángun sí ìparí pẹ̀lú France. Ààbò ojúlé tí ó lágbára àti dídi àárín pápá ìfẹsẹ̀wọnsẹ̀ mú ṣinṣin ti ń tẹ̀síwájú láti ìpele ìgbáradì ìdíje eré Ife Ẹ̀yẹ Àgbáyé tí ó ń lọ lọ́wọ́. Àwọn ikọ̀ Lions jáwé olúborí nínú ìfẹsẹ̀wọnsẹ̀ méje lára mẹ́jọ, tí wọ́n sì gbá àmì ayò kan náà sáwọ̀n nínú ọ̀kan.
Ẹ̀bùn ẹ̀yìn odi àti ẹ̀bùn ìbílẹ̀ 
Morocco ní Ife Ẹ̀yẹ Àgbáyé láti ọwọ́ Александр Подгорчук wà fún lílò lábẹ́ àṣẹ CC BY-SA 4.0.
Ikọ̀ àgbábọ́ọ̀lù ilẹ̀ Morocco ṣe gudugudu wọ̀nyí nípa ṣíṣe àkójọpọ̀ àdàlù àwọn àgbábọ́ọ̀lù ìbílẹ̀ àti àwọn àgbábọ́ọ̀lù ilẹ̀ òkèèrè tí ó tó gbangba á sùn lọ́yẹ́. Wọ́n jẹ́ àgbábọ́ọ̀lù 14 tí ó mú wọn jẹ́ ikọ̀ àgbábọ́ọ̀lù tí ó ní ọmọ ẹgbẹ́ tí a kò bí sí orílẹ̀-èdè tí ó jẹ́ orírun wọn.
Èkejì ni àkópọ̀ ikọ̀ tí ó ní àfikún olórí ikọ̀ tí a bí ní ilẹ̀ French Romain Saiss, àti igbákejì rẹ̀ ọmọ bíbí ilẹ̀ Dutch Hakim Ziyech, àti akẹgbẹ́ rẹ̀ tí a bí sí ìlú Netherlands Sofyan Amrabat. Ó yanilẹ́nu, olórí akọ́nimọ̀ọ́gbá tí ó wà ní ipò lọ́wọ́lọ́wọ́ Walid Regragui náà wá láti ilẹ̀ òkèèrè, tí ó ń ṣe àfihàn àdàlù àwọn àgbábọ́ọ̀lù àti àṣà ìlú apá Àríwá ilẹ̀ Áfríkà. A bí àwọn àgbábọ́ọ̀lù tó kù ní ìlú bíi Belgium, Canada, Italy àti Spain. 
Nínú àròkọ kan tí àkọ́lé rẹ̀ ń jẹ́ ‘Atlas Lions: Àwọn àgbábọ́ọ̀lù ilẹ̀ Òkèèrè rí ibi sọ̀ọ́kà láàárín ikọ̀ àgbábọ́ọ̀lù Ife Ẹ̀yẹ Àgbáyé ti Morocco’ nínú ìwé ìròyìn The New Arab, ó ní: “ọ̀pọ̀ nínú àwọn ìràwọ̀ àgbábọ́ọ̀lù àsìkò yìí jẹ́ àwọn tí ó darapọ̀ látàrí ìpolongo ìgbanisíṣẹ́ tó gbòde ní ọdún 2014. Ṣùgbọ́n àwọn kan jẹ́ kó di mímọ̀ pé èyí kò bá má yọrí sí rere bí ìyọsọ́tọ̀ àwùjọ àti ìfọwọ́rọ́tìsẹ́yìn kò bá jẹ ọ̀pọ̀lọpọ̀ àwọn àgbábọ́ọ̀lù lógún”
Ní ọdún 2020, àjọ FIFA ṣe àtẹ̀jáde ìwé àlàyé tí ó sọ ohun tí ó mú àgbábọ́ọ̀lù yẹ láti gbá bọ́ọ̀lù fún àwọn ikọ̀ tó ń ṣojú. Wọn yan jú ẹ̀ láti “ṣàlàyé àwọn òfin tí ó mú kí àgbábọ́ọ̀lù ó kájú òṣùwọ̀n láti gbá bọ́ọ̀lù fún ẹgbẹ́ àgbábọ́ọ̀lù orílé-èdè kan nínú ìfẹsẹ̀wọnsẹ̀ eré bọ́ọ̀lù ilẹ̀ òkèèrè. ” Ó sì tún wúlò fún àwọn àjọ eléré bọ́ọ̀lù lápapọ̀ tí wọ́n jẹ́ ọmọ ẹgbẹ́ FIFA, àwọn àgbábọ́ọ̀lù, àti àwọn èèyàn àwùjọ tí ó ní òye nípa kíká ojú òṣùwọ̀n. 
Wọ́n tí gbé lára àṣeyọrí àwọn ikọ̀ àgbábọ́ọ̀lù Morocco fún wíwà ní ìjókòó díẹ̀ lára àwọn ìyá àwọn àgbábọ́ọ̀lù náà. Nígbà tí wọ́n borí àwọn ikọ̀ àgbábọ́ọ̀lù Spain, olùdáàbò bo ojú ilé onígbòónára Achraf Hakimi sáré lọ dì mọ́ ìyá rẹ̀ gbágí èyí tí ó padà tàn káàkiri ẹ̀rọ ayélujára lórí Instagram;


 










View this post on Instagram






















 
A post shared by Achraf Hakimi (@achrafhakimi)


 
Síbẹ̀ àfikún àwọn àgbábọ́ọ̀lù ilẹ̀ òkèèrè sínú ikọ̀ àgbábọ́ọ̀lù Morocco lè ṣe àkóbá tàbí ṣe àǹfààní.
Láàárín àwọn ọ̀rọ̀ ìfẹ́-orílẹ̀-èdè ẹni ju orílẹ̀-èdè mìíràn lọ oríṣìiríṣìi tí ó ń súyọ ní Yúròòpù, ọ̀pọ̀ àwọn àgbábọ́ọ̀lù ilẹ̀ òkèèrè ni àwọn èèyàn tẹ́ lápọ̀jù nítorí pé wọ́n wá láti ilẹ̀ òkèèrè,” Amer Zenbaa, akọ̀ròyìn Morocco sọ.
Ìtújáde àtìlẹ́yìn lọ́nàkọnà 
Usher Komugisha, ayànnàná ọ̀rọ̀ nípa eré bọ́ọ̀lù àfẹsẹ̀gbá àti àwọn eré ìdárayá mìíràn tí ó ń ṣiṣẹ́ pẹ̀lú Al Jazeera níbi tí ó ti máa ń ròyìn nípa àwọn eré ìdárayá ilẹ̀ Áfríkà, gbé oríyìn fún àwọn ikọ̀ àgbábọ́ọ̀lù Morocco fún gudugudu méje tí wọ́n ṣe:

ÌTÀNNNNNNN!!! 🎉🎉
Morocco 🇲🇦 ti wà ní ìpele tí ó KÁNGUN SÍ ÌPARÍ.
Ikọ̀ àkọ́kọ́ ní ilẹ̀ Africa àti ilẹ̀ Lárúbáwá tí yóò peregedé fún ipò àwọn ikọ̀ mẹ́rin tí yóò gbá Ife Ẹ̀yẹ Àgbáyé parí. Ohun àrà ọ̀tọ̀ fún ìrètí, ìpadàbọ̀ àti iṣẹ́ àṣekára. Dima maghrib. pic.twitter.com/5ciNNXa0Pj
— Usher Komugisha (@UsherKomugisha) Ọjọ́ 10, Oṣù Kejìlá 2022
Statman Dave, tí ó ń ṣiṣẹ́ gẹ́gẹ́ bíi oníṣirò eré bọ́ọ̀lù àfẹsẹ̀gbá fún Sky Sports, BBC, àti àwọn ìkànnì eré ìdárayá mìíràn, tí ó máa fi ìwífún ìṣirò eré bọ́ọ̀lù àfẹsẹ̀gbá nígbà gbogbo sórí Twitter, kọ:

Morocco nìkan ni ikọ̀ kẹẹ̀ta tí kò wá láti Gúúsù Amẹ́ríkà àti Yúróòpù tí ó dé ìpele tí ó kángun sí ìkẹyìn nínú ìdíje Ife Ẹyẹ Àgbáyé:
🥇 USA – 1930
🥈 South Korea – 2002
🥉 MOROCCO – 2022
Àṣeyọrí ńlá. 👏 pic.twitter.com/iAHgwgeeCO
— Statman Dave (@StatmanDave) Ojo 10, Oṣù Kejìlá 2022
Iṣàmúlò àjọ FIFA lórí Twitter ń gbé oríyìn fún àṣeyọrí ńlá Morocco bíi “Àsìkò nínú ìtàn”:

Àsìkò nínú ìgbà
Àsìkò nínú ìtàn 
ÌLÚ ÀKỌ́KỌ́ NÍ ILẸ̀ ÁFRÍKÀ tó dé ìpele tí ó kángun sí ìparí #IFEẸ̀YẸÀGBÁYÉFIFA  ❤️ pic.twitter.com/SeAOKngZna
—Ife Ẹ̀yẹ Àgbáyé  (@FIFAWorldCup) Ọjọ́ 10, Oṣù Kejìlá, 2022 
Adárúgúdù sílẹ̀ kan lórí Twitter tí ó fi ojú yẹ̀yẹ́ ọ̀rọ̀ eré bọ́ọ̀lù aláfẹsẹ̀gbá hàn, pàápàá nínú ìdíje Ife Ẹ̀yẹ Àgbáyé tí ó ṣẹ̀ṣẹ̀ parí sọ̀rọ̀ nípa àbájáde ikọ̀ àgbábọ́ọ̀lù Morocco;

Morocco nínú ìdíje Ife Ẹ̀yẹ Àgbáyé  pic.twitter.com/3qlqxvrwwV
— Troll Football (@TrollFootball) Ojo 14, Oṣù kejìlá, 2022
Ní ọjọ́ 17 Oṣù Kejìlá, ikọ́ àgbábọ́ọ̀lù Morocco pàdánù sí ọwọ́ ikọ̀ Croatia nínú ìfẹsẹ̀wọnsẹ̀ tí oníàmì ayò 2 sí 1 wọ́n sì parí ní ipò kẹẹ̀rin, lẹ́ẹ̀kan sí i wọn tún ìwé ìtàn kọ fún àwọn ikọ̀ àgbábọ́ọ̀lù ilẹ̀ Áfríkà. Àbájáde iṣẹ́ takuntakun àwọn ikọ̀ Atlas Lions yìí yóò jẹ́ ìgboyà fún àwọn ikọ̀ mẹ́rin tí ó kù tí yóò ṣojú ilẹ̀ Áfríkà nínú ìdíje Ife Ẹ̀yẹ Àgbáyé 2026 tí àwọn orílé-èdè Canada, Mexico, àti United State jẹ́ olùgbàlejò rẹ̀. Èyí yóò mú àwọn ikọ̀ tí yóò ṣojú di mẹ́sàn-án (tàbí 10 bí orílẹ̀-èdè kan bá tún peregedé látàrí ìdíje àbáyọrí tí àjọ FIFA yóò mú wá). Ìdíje ọdún 2026 yóò ní àpapọ̀ ìlú 48 tí ó ju 32 ti ìsẹ̀yín.",https://yo.globalvoices.org/2023/01/11/1078/,11 Ṣẹẹrẹ 2023
‘Ìkòròdú bois’ ṣàfihàn bí àwọn gbàgede ẹ̀rọ-ayélujára ṣe ń ṣe ìgbélárugẹ àwọn eré àgbéléwò orílẹ̀-èdè Nàìjíríà káàkiri àgbáyé,"Àwòrán-ojú-ìwò-ẹ̀rọ ti Ìkòròdú bois láti CNN spotlight. 
“Ìkòròdú bois” ti orílẹ̀-èdè Nàìjíríà: Babátúndé Sanni, Muiz Sanni, Malik Sanni àti Fawaz Sanni di ògbóǹtarìgì lórí ẹ̀rọ ayélujára látàrí ìlànà àtinúdá tí wọ́n ń gbà ṣe àwọn àwòrán-olóhùn wọn. Bí àwọn ọmọdé náà ṣe ń sín àwọn gbajúgbajà eré ìtàgé Hollywood àti Nollywood (ẹ̀ka eré àgbéléwò ti Nàìjíríà) jẹ, tí wọ́n sì ń lo àwọn ìlànà àtọwọ́dá fún ìso-àwòrán-papọ̀, tí pínpín wọn sí orí àwọn gbàgede ayélujára ti di ohun ìtẹ́wọ́gbà láti ìgbà tí wọ́n ti bẹ̀rẹ̀ ní ọdún 2017.

Àwọn “Ìkòròdú bois” bẹ̀rẹ̀ ìrìnàjò ìyàwòráneré ìtàgé nígbà tí wọ́n bẹ̀rẹ̀ sí í pín àwòrán-olóhùn sí YouTube. Wọ́n di olókìkí fún ìsínjẹ àwọn eré bíi “Money Heist”, “Squid Game “ àti àwọn mìíràn.

Nínú oṣù kẹ́rin, Tyler Perry ti Hollywood dá wọn mọ̀, ó sì yìn wọ́n fún àtúndá àwọn erée rẹ̀ kan. 

 










View this post on Instagram























A post shared by Ikorodu bois (@ikorodu_bois)



Yàtọ̀ sí fífi èdìdì ìrànwọ́ kan tí ó ní àwọn irinṣẹ́ ìyàwòráneré tí ó dọ́ṣọ̀ nínú ránṣẹ́ sí àwọn Ìkòròdú bois ní oṣù Ògún tó kọjá, Netflix fi iṣẹ́ ọpọlọ wọn hàn ní ìgbà ayẹyẹ Oscar oṣù kẹ́rin ọdún 2021, tí ó jẹ́ ètò ìfi-àmì-ẹ̀yẹ-dáni-lọ́lá ọlọ́dọọdún ti ẹ̀ka eré-àgbéléwò orílẹ̀-èdè Amẹ́ríkà.
Àṣeyọrí Ìkòròdú bois ti fún ọ̀pọ̀lọpọ̀ àwọn tí ó ṣẹ̀ṣẹ̀ ń dìde àti àwọn ayàwòrán eré-ìtàgé tí ó ń tiraka ní orílẹ̀-èdè Nàìjíríà ní ìrètí. Lẹ́yìn náà, bí àwọn ọmọdé wọ̀nyí bá lè ya eré-àgbéléwò tí gbogbo ayé sì mọ̀ wọ́n pẹ̀lú irinṣẹ́ olówó pọ́ọ́kú tí wọ́n lò àti ìmọ̀ọ́ ṣe ìbẹ̀rẹ̀ síso-àwòrán-àti-ohùn-papọ̀, a jẹ́ wí pé dájúdájú àwọn ayàwòrán eré-ìtàgé yòókù náà ní àǹfààní bákan náà.
Nollywood tuntun àti àwọn gbàgede orí ẹ̀rọ-ayélujára ìgbàlódé
Nollywood ayé àtijọ́ tí a tún mọ̀ sí Asaba movies (èdè-ìperí Asaba jẹ yọ láti ara ìlú kan ní orílẹ̀-èdè Nàìjíríà) jẹ́ àwọn eré-àgbéléwò tí ó wà ní ìgbẹ̀yìn àwọn ọdún 1990. Ọ̀pọ̀lọpọ̀ àwọn fíìmù Nollywood náà jẹ́ àgbéléwò, gẹ́gẹ́ bíi Living in Bondage láti ọwọ́ Chris Obi Rapu tí ó gbajúmọ̀ bí ìṣáná ẹlẹ́ta.
Nollywood tuntun, ní àlàyé oníròyìn ọmọ orílẹ̀-èdè Nàìjíríà Franklin Ugobude, tọ́ka sí àwọn ọ̀pọ̀lọpọ̀ fíìmù tí wọ́n ti jáde síta ní ìgbà kan náà tó fi mọ́ “ìmúdárasíi àlàyé ìtàn tí ó díjú, ìdárapúpọ̀ ẹwà ìran àti ìdọ́ṣọ̀ àgbéjáde lápapọ̀. Ìyàtọ̀ tó pọ̀ ló wà láàárín àwọn fíìmù wọ̀nyí sí àwọn ti Nollywood àtijọ́ tí a ṣe jáde “nígbà tí fídíò gbòde kan” ní àwọn ọdún 1990. Àbùdá pàtàkì mìíràn ti Nollywood tuntun ni pé ìwọ̀nba eré-àgbéléwò ni wọ́n máa ń gbéjáde lórí DVD. Kàkà bẹ́ẹ̀, Ugbode ní “ọ̀pọ̀lọpọ̀ ni wọ́n máa ń ṣe àfihàn rẹ̀ fún àwọn ọ̀gbàrá òǹwòran lórí àwọn sinimá tàbí àwọn gbàgede ìwòran orí ẹ̀rọ-ayélujára”. Àwọn fíìmù Nollywood tó dára jù lọ ti ọdún 2021 bí Okay Africa ṣe fi léde ni “Gone” láti ọwọ́ Daniel Adéminokan, “Collision Course” láti ọwọ́ Bọ́lánlé Austin Peters, àti “Swallow” láti ọwọ́ Kúnlé Afọláyan.

Ní 2020, Netflix ṣe ìfilọ́lẹ̀ ní orílẹ̀-èdè Nàìjíríà tí ó sì ṣe ìgbélárugẹ ogunlọ́gọ̀ iṣẹ́ àwọn èèyàn ilẹ̀ Áfíríkà. Láti ìgbà náà, ó ti fi àṣẹ fún onírurú ojúlówó àwọn ètò orí amóhùnmáwòrán àti fíìmù, ti lọ́wọ́lọ́wọ́ ni èyí tí ó jẹ́ eré oníṣísẹ̀ntẹ̀lé abala méje ti Kẹ́mi Adétiba “King of Boys”: The Return of the King”. Síwájú ìfilọ́lẹ̀ rẹ̀, gbàgede ìwòran orí ẹ̀rọ-ayélujára ẹ̀rìmọ̀ náà sanwó kí àwọn eré ilẹ̀ Áfíríkà ó ba di wíwò lórí ìkànnì rẹ̀.
Bí ó tilẹ̀ jẹ́ pé ẹ̀ka fíìmù Nàìjíríà ti gòkè àgbà, àwọn abala kan ṣì wà bákan náà. Fún àpẹẹrẹ, ọjọ́ ti pẹ́ tí àwọn eléré ìtàgé orílẹ̀-èdè Nàìjíríà ti n tiraka láti já gbangba di ẹni àgbénáwò lágbàáyé látàrí àtúnntúnsọ àwọn ìtàn . Àwọn fíìmù méjì wọ̀nyí “Osuofia in London”(láti ọwọ́ Nollywood àtijọ́) àti “10 days in Sun City”(láti ọwọ́ Nollywood tuntun) ní ìlànà ìsọ̀tàn tí ó jọra wọn. Nínú àwọn eré méjèèjì, àwọn ẹ̀dá-ìtàn tí eré náà dá lórí wọn jẹ́ bóyá àwọn ará ìgbèríko tàbí òṣìṣẹ́ tí kò kàwé tí ó ti fi gbogbo ọjọ́ ayé wọn fi orílẹ̀-èdè Nàìjíríà ṣe ibùgbé tí wọ́n rí àǹfààní lójijì láti lọ sí òkè òkun. Síbẹ̀, tí wọ́n bá ti ṣe ìrìn-àjò, yóò di aáyan fún wọn láti gbé ayé mìíràn tí ó yàtọ̀ sí ìlú tí wọ́n ti wá. Pàtàkì, àwọn eré méjèèjì ń sọ ìkọlù ajẹmáṣà tí ó n wáyé látàrí ìbáṣepọ̀ àgbáyé àti ìṣínípò láti ìlú kan sí òmíràn.
Ohun kan tí ó yàtọ̀ gedegbe nígbà tí a bá ń ṣe àfiwé Nollywood tuntun àti ti àtijọ́ ni ti lílọsíwájú àgbéjáde tí ó dọ́ṣọ̀ àti iye àwọn fíìmù tí a ṣe ní orílẹ̀-èdè Nàìjíríà lásìkò yìí. Àwọn Ìlànà ìsọtàn àwọn fíìmù orílẹ̀-èdè Nàìjíríà ti ń ṣe bẹ́ẹ̀ yí padà. Àwọn eré Nollywood òde-òní bíi “Omo Ghetto”, “King Of Boys”, “Wedding Party”, “Oloture”, “October 1st” tí àwọn igi nla bíi Fúnkẹ́ Akíndélé àti Kúnlé Afọláyan ṣe ti di ìtẹ́wọ́gbà kárí àgbáyé. Ìwé ìròyìn The Premium Times, tó jẹ́ ìwé ìròyìn ojoojúmọ́ orí ẹ̀rọ-ayélujára orílẹ̀-èdè Nàìjíríà, sọ wí pé “Omọ Ghetto” pa owó tí ó tó mílíọ̀nù 468 owó náírà ìyẹn bílíọ̀nù kan lé díẹ̀ owó dọ́là (USD 1.1 million) owó tí ó wọlé láti àwọn sinimá àti mílíọ̀nù 636 owó náírà; ìyẹn mílíọ̀nù kan àti àbọ̀ owó dọ́là (USD 1.5 million) ní ibi tí wọ́n ti n ta tíkẹ́ẹ̀tì. Film One, ọ̀kan lára iléeṣẹ́ apín-eré ká, sọ wí pé “Wedding Party” pa mílíọ̀nù 452 owó náírà tí ó tó bílíọ̀nù kan ó lé díẹ̀ owó dọ́là (USD 1.1 million) ní àwọn sinimá Nàìjíríà. Láì sí àníàní, ìbáṣepọ̀ àgbáyé àti ìdìde gbàgede ìwòran orí ẹ̀rọ-ayélujára yóò tẹ̀síwájú láti lapa lára ẹ̀ka eré-ìtàgé, kò sì yọ Nollywood sílẹ̀. 
Bí a ṣe ń lo àwọn eré Nollywood
Àwọn àwo eré Nollywood lórí àtẹ ní ìsọ̀ kan ní Kwakoe Festival ní Amsterdam Bijlmer. Àwòrán láti ọwọ́ Paul Keller, ọjọ́ 9, oṣù Keje 2006 (CC BY 2.0)
Àṣeyọrí Nollywood ti mú kí ìbárà àwọn ọjà ajẹmáṣà orílẹ̀-èdè Nàìjíríà ó lékan sí i, papàá jù lọ bí àwọn ibùdó-ìtakùn àgbáyé ìwòrán ṣe ń mú àwọn iṣẹ́ àtijọ́ padà wá sójú ìran. Ọpẹ́ lọ́wọ́ ẹ̀rọ ìbánidọ́rẹ̀ẹ́ àwùjọ, àwọn àfàyọ láti ara eré bíi àwàdà Tchidi Chikere ọdún 2014, “Pretty Liars,” ti rá pálá wọ inú àṣà òde òní. Láì sọ ti àwọn ọ̀kẹ́ àìmọye àwòrán-olóhùn àti àwòrán àwọn ẹ̀dá ìtàn eré ọlọ́jọ́ pípẹ́ bíi Aki (tí àbísọ rẹ̀ jẹ́ Chinedu Ikezie) àti Pawpaw (tí àbísọ rẹ̀ jẹ́ Osita Iheme) tí ó gba gbogbo orí ayélujára kan, tí àwọn ará òkè òkun ti jẹ dòdò wọn.

@mroyiborebel Ọ̀nà Ọjà Alábà ♬ orin àtilẹ̀bá – OYIBO REBEL

 Bákan náà ni Nollywood ti tẹsẹ̀ bọnú ọjà àgbáyé nípasẹ̀ fífi àwọn òǹṣèré òkè òkun sí iṣẹ́ rẹ̀ láti rìn jìnà dáadáa. “Half of a Yellow Sun,” tí Bíyìí Bándélé darí, ní Thandie Newton, Anika Noni Rose, Chiwetel Ejiofor, àti Ini Dima Okojie, àti àwọn òṣeré ilẹ̀ òkèèrè gẹ́gẹ́ bíi Eric Anderson, Paul Hampshir, àti Roberto Davide nínú. Namaste Wahala ti Ruslaan Mumtaz èyí tí lààmìlaaka òǹṣèré Bollywood Ruslaan Mumtaz kópa nínú rẹ̀ jẹ́ àpẹẹrẹ mìíràn tí ó gbajúmọ̀.
Àwọn àjọ̀dún eré ìtàgé náà tún ti kópa tí ó pọ̀ láti mú Nollywood wá sí ojú ìwòran àwọn olùwòran tuntun. Ọ̀pọ̀lọpọ̀ eré ni ó wọ́n ti ṣe àfihàn wọn ní onírúurú àjọ̀dún káàkiri àgbáyé, tí wọ́n sì ṣe bẹ́ẹ̀ gba àwọn àmì ẹ̀yẹ. Ní oṣù kẹsàn-án ọdún 2019, eré Joel Kachi Benson “Daughters of Chibok” gba ìtàn tí ó dára jù lọ Best Virtual Reality Story ní àjọ̀dún oníyì nì Venice International Film Festival. Bákan náà, ní Locarno Film Festival, “Juju Stories” ti Surreal16 Collective gba àmì ẹyẹ eré tí ó dára jù lọ Boccalino d’Oro Award for Best Film. Láti ìgbà tí ó kọ́kọ́ jáde, eré “Eyimofe,” láti ọwọ́ Guardian Digital Studios (GDN), ti gba onírúurú àmì ẹ̀yẹ, àti àmì the Achille Valdata Award ní  Torino International Film Festival ọdún 2020. Àwọn àjọ̀dún kan ti fi àwọn abala kan fún àwọn eré Nàìjíríà, tí ó ń ṣe àfihàn àwọn ètò, àwọn èròjà, àti àwọn ènìyàn tí ó ṣe kókó tó wà lẹ́yìn orò tórò fi ń ké ní orílẹ̀-èdè náà
Iṣẹ́ eré-ìtàgé ṣíṣe Nàìjíríà ti gòkè àgbà ó sì ti di igi àràbà tí ìji rẹ̀ ti kọjá orílẹ̀-èdè náà, ó sì ti ń ṣe bẹbẹ lórí bẹbẹ lágbàáyé. Ìkòròdù Bois àti àwọn ayàwòrán eré ìran tuntun ti mú kí àlàfo tí ó wà láàárín Nollywood, gbàgede ìbánidọ́rẹ̀ẹ́, àti àwọn ẹ̀ka eré ìtàgé kárí ayé ó rí tóóró.",https://yo.globalvoices.org/2023/01/10/969/,10 Ṣẹẹrẹ 2023
Ìdílé Kútì tí ń fẹ̀hónúhàn nípasẹ̀ orin àti àwọn ọmọ Nigeria mìíràn tí wọ́n kọrin táko ẹlẹ́yàmẹ̀yà,"Egbẹ́ akọrin Orlando Julias’ (Nigeria). Àwòrán láti ọwọ́ Steve Terrell, ọjọ́ 26, Ọ̀wẹwẹ, 2015 (CC BY 2.0)
Àwọn olórin Nigeria máa ń fọhùn síta dáadáa nípa ìyànjẹ àwùjọ ní orílẹ̀-èdè náà. Èdè ìperí orin ẹ̀hónú gẹ́gẹ́ bí irúfẹ́ orin kan, tí ó di ìtẹ́wọ́gbà bí àṣà láàárín àwọn ọdún tí ó tẹ̀le 1970, ṣì ń tẹ̀síwájú títí di òní. Àwọn orin wọ̀nyí gbógun ti ìjọba ológun afipáṣèjọba, ẹlẹ́yàmẹ̀yà ní South Africa, àti ìwà ìkà ọlọ́pàá, bí ara àwọn ẹ̀hónú #EndSARS tí àwọn ọ̀dọ́ léwájú. 
Bàbá orin ẹ̀hónú orílẹ̀-èdè Nigeria
Iṣẹ́-ọnà tí ó jẹ́ àpèjúwe Fẹlá Aníkúlápò Kútì. Àwòrán láti ọwọ́  Danny PiG ti a gbé sórí Flickr ní Ọ̀wẹwẹ 11, 2012. (CC BY-SA 2.0)
Fẹlá Aníkúlápò Kútì (1938–1997), bàbá orin ẹ̀hónú Nigeria, ṣàmúlò oríṣi orin àrà ọ̀tọ́ Afrobeat (orin aṣàmúlò-àwọn nǹkan èròjà ilẹ̀ Adúláwọ̀) rẹ̀ pẹ̀lú àwọn ọ̀rọ̀ orin tí ó kún fún “ẹ̀fẹ̀ ẹlẹ́dà-ọ̀rọ̀, títako àwọn aláṣẹ, àti mímọ̀ nípa òṣèlú” gẹ́gẹ́ bí ọ̀nà láti gbógun ti ìrẹ́jẹ láwùjọ, àwọn àkíyèsí Títílayọ̀ Rẹ̀mílẹ́kún Osuagwu, onímọ̀ nípa àṣà ní Fáfitì Port Harcourt ti Nigeria. 
Gbígbọ́n ṣáṣá Fẹlá dá lórí ìgbékalẹ̀ èròngbà rẹ̀ nípa àwọn okùnfà ìninilára. Ìdí nìyí tí orin rẹ fi wà — títí di òní — gẹ́gẹ́ bí ohun èlò alágbára nínú “ṣíṣe àtìlẹ́yìn fún àwọn ẹ̀hónú tí ó ń lọ lọ́wọ́,” Olúkáyọ̀dé ‘Ṣẹ́gun Èésúọlá, ẹni tí ó jẹ́ onímọ̀ nípa ẹ̀kọ́ ìmọ̀ sáyẹ́ńsì ìṣèlú ní Fáfitì Èkó ní Nigeria ni ó sọ èyí. Nínú nnkan bíi ó lé ní ọgbọ̀n ọdún tí ó ti ń ṣiṣẹ́ orin, ó mú kí àwọn ìran ọmọ orílẹ̀-èdè Nigeria mọ̀ síi nípa ìmọ̀ òṣèlú. Bí ó tilẹ̀ jẹ́ pé, èyí fa àwọn àbẹ̀wo tó rorò láti ọwọ́ àwọn ẹ̀sọ́ elétò ààbò àwọn ìjọba orílẹ̀-èdè Nigeria tí ó tẹ̀léra. 
Lóòótọ́, ọ̀pọ̀lọpọ̀ àwọn orin Fẹlá ni ó fi ṣe ìbáwí àṣejù àwọn ìjọba ológun tí wọ́n tẹ̀léra ní orílẹ̀-èdè náà. Nigeria wà lábẹ́ àkóso ìjọba ológun fún ọdún 29 (láti 1966 sí 1979 àti 1983 sí 1999).

KÀ SÍ I: Àwọn orin tí wọ́n ti fòfin dè láti Nigeria àti Uganda tí wọ́n dúró fún ohùn àwọn ènìyàn.

Ní àsìkò ikú rẹ̀ ní ọdún 1997, àwọn àkójọ orin amúbíiná Fẹlá ti fi í sí ipò láwùjọ àwọn olórin “ní àgbáyé gẹ́gẹ́ bí àwòkọ́ṣe òǹkọrin òṣèlú,”” èyí ni ọ̀rọ̀ Tẹjúmọ́lá Ọláníyan, Ọ̀jọ̀gbọ́n nínú ìmọ̀ àwọn Èdè àti Lítírésọ̀ ilẹ̀ Adúláwọ̀ ní Fáfitì Wisconsin-Madison nínú ìwé àtinúdá rẹ̀ “Arrest the Music! Fẹlá & His rebel art and politics” (Mú orin náà! Fẹlá tòun ti ọnà ìdìtẹ̀ ìjọba àti òṣèlú rẹ̀).” 
Fẹ́mi àti Ṣeun Kútì, àwọn ọmọ Àjànàkú ò yaràá
Àwọn ọmọkùnrin Fẹlá méjèèjì, Fẹ́mi àti Ṣeun, ti jogún wọ́n sì gbá ìfẹ́ bàbá wọn fún ìdájọ́ àwùjọ nípasẹ̀ orin “mú” ṣinṣin.
Fẹ́mi Kútì, ń ṣeré níbi Warszawa Cross Culture Festival. Àwòrán láti ọwọ́ Henryk Kotowski lórí Wikimedia Commons, 25 Ọ̀wẹwẹ 2011 (CC BY-SA 3.0)
Fẹ́mi Kútì, ọmọkùnrin Fẹlá tí ó dàgbà jù lọ, jẹ́ olórin Afrobeat tó mọ oyún-ìgbín-nínú-ìkarahun àti afọnfèrè sáàsì tó dára bí ó ti tọ́. Àwọn orin Fẹ́mi bíi “Sorry Sorry” (Ó ṣe Ó ṣe), “What Will Tomorrow Bring” (Kín ni Ọjọ́ Ọ̀la yóò mú wá) àti “'97” — kò dá àwọn adarí oníbàjẹ́ tí wọ́n joyè àwòdì má leè gbẹ́dìẹ sí. Fún àpẹẹrẹ, nínú “Sorry Sorry” (Ó ṣe Ó ṣe), Fẹ́mi sọ̀ lórí ìgbìyànjú àgàbàgebè àwọn adarí, tí wọ́n ba orílẹ̀-èdè náà jẹ́ níkọ̀kọ̀ ṣùgbọ́n tí wọ́n ń díbọ́n láti wá àwọn ojútùú ní gbangba: 
Politicians and soldiers make meeting/Our country dem wan repair/Dem dey make like say/Dem no know/Say na dem a spoil our country so
Àwọn olóṣèlú àti àwọn ológun ń ṣe ìpàdé/Wọ́n fẹ́ ṣàtúnṣe sórílẹ̀-èdè wa/Wọ́n ń hùwà bí ẹni pé/Wọn kò mọ̀/Pé àwọn ni wọ́n ba orílẹ̀-èdè wa jẹ́
Fẹ́mi, ẹni tí orúkọ rẹ̀ ti jẹ́ fífi sílẹ̀ ní ọ̀pọ̀ ìgbà fún àmì ẹ̀yẹ Grammy, jẹ́ ẹni tí ó láyà tí kò sì ní sùúrù gẹ́gẹ́ bíi bàbáa rẹ̀ olóògbé. Nínú ìfọ̀rọ̀wánilẹ́nuwò kan pẹ̀lú Vanguard, ìwé ìròyìn Nigeria kan, ní oṣù Èrèlé 2011, ó bu ẹnu àtẹ́ lu àwọn ọ̀jẹ̀lú Nigeria: “Ó hàn gbangba gbàngbà pé nǹkan ò ṣẹnu ‘re ní orílẹ̀-èdè wa; àwọn olóṣèlú kò yéé jí owó, a kò ní àwọn òpópónà tí ó dára, ètò-ẹ̀kọ́ tí ó yẹ, àti omi tí ó ṣe é mú àti bẹ́ẹ̀ bẹ́ẹ̀ lọ. Èmi ò lè gba ìyẹn. Ọ̀pọ̀lọpọ̀ àwọn ọmọ orílẹ̀-èdè Nigeria ń jìyà. Èmi kò gba èyí bẹ́ẹ̀ ni bàbá mi ti fi ọ̀nà kan hàn wá láti máa fi ẹ̀hónú hàn nípasẹ̀ orin èyí sì ni ohun tí mò ń ṣe.”
Ṣeun Kútì ní Marsatac Festival ti 2008 ní Marseille, France. Àwòrán láti ọwọ́ Benoît Derrier lórí Wikimedia Commons (CC BY-SA 2.0). 
Ọmọkùnrin Fẹ́la tí ó kéré jù lọ, Ṣeun Kútì jẹ́ olórin àti agbẹnusọ ìdájọ́ àwùjọ. Ṣeun jẹ́ olùkópa tí ó ṣaápọn nínú àwọn ẹ̀hónú #OccupyNigeria ti 2012 tí ó tako ìgbówólé iye owó epo rọ̀bì. Ó tún kópa bákan náà nínú àwọn ẹ̀hónú #EndSARS ti 2020.
Wọ́n ti ṣe àpèjúwe Ṣeun gẹ́gẹ́ bíi “Àrẹ̀mọ orin Afrobeats,” ní ipasẹ̀ bàbá rẹ̀, ọba orin Afrobeats. Tóyìn Fálọlá, òpìtàn ọmọ Nigeria àti ọ̀jọ̀gbọ́n nípa ẹ̀kọ́ Adúláwọ̀ fìdíi rẹ̀ múlẹ̀ síwájú pé: “Ibọ́sípòo Ṣeun kò ṣẹ̀ṣẹ̀ bẹ̀rẹ̀ ní àkókò yìí. Ó fi ìfẹ́ sí orin hàn láti ìbẹ̀rẹ̀ pẹ̀pẹ̀, pàápàá jù lọ irúfẹ́ orin tí bàbá rẹ̀ ń kọ, ó sì bẹ̀rẹ̀ sí ní ṣeré pẹ̀lú Fẹ́la àti ẹgbẹ́ olórin Egypt 80 nígbà tí ó wà ní ọmọ ọdún mẹ́sàn-án péré. Kò ní jẹ́ àsọdùn láti pe ìyẹn ní ìṣe kànkà.”
 
Ohùn àwọn ọmọ Nigeria tako Ẹlẹ́yàmẹ̀yà ní South Africa
Àwòrán àwo orin Sonny Okosun
Orin tí ó jinlẹ̀ tí ó ń takò adarí òṣèlú kò mọ lórí àwọn adarí ìjọba ológun afipáṣèjọba nìkan. 
Àwọn òǹkọrin orílẹ̀-èdè Nigeria bíi Sonny Okosun, Majek Fashek, Onyeka Onwenu — àti àwọn mìíràn —  náà fi ẹ̀hónú hàn tako ẹlẹ́yàmẹ̀yà ní South Africa, tí wọ́n pè fún ìdásílẹ̀ Nelson Mandela.
Sonny Okosun (1947—2008), ìràwọ̀ olórin highlife àti régè Nigeria, nínú “Papa’s Land” Ilẹ̀ẹ Bàbá (1977) àti “Fire in Soweto” Iná ní Soweto (1978) bu ẹnu àtẹ́ lu ìtẹ̀bọlẹ̀ àwọn ọmọ South Africa dúdú láti ọwọ́ ìjọba ẹlẹ́yàmẹ̀yà wọn.
Ẹni tí ó ń tọ̀pasẹ̀ Okosun ni atagìtá àti ìràwọ̀ olórin régè ọmọ Nigeria, Majek (Májẹ́kódùnmí) Fashek (1963-2020) fi orin rẹ̀ “Free Africa, Free Mandela” (Dá Ilẹ̀ Adúláwọ̀ sílẹ̀, Dá Mandela sílẹ̀) sọrí Nelson Mandela ọmọ orílẹ̀-èdè South Africa, ẹni tí ó ṣàpèjúwe gẹ́gẹ́ bíi ẹlẹ́wọ̀n ẹ̀rí ọkàn. 
Onyeka Onwenu (Àwòrán láti Onyeka Onwenu Facebook Fan Club)
Bí ó tilẹ̀ jẹ́ pé, ọ̀kan nínú àwọn orin ẹ̀hónú tako ẹlẹ́yàmẹ̀yà tí ó múnìlọ́kàn tí ó sì mú ìmọ̀lárá dání jù lọ wá láti ọwọ́ òǹkọrin, òṣerébìnrin, àti akọ̀ròyìn Nigeria Onyeka Onwenu nínú orin rẹ̀, “Winnie Mandela.” Onwenu ṣe àpèjúwe Winnie Mandela gẹ́gẹ́ bíi “ẹ̀mí orílẹ̀-èdè, tí ó ń jà láti gba òmìnira!” 
Onwenu ṣàlàyé pé òun kọ orin náà lẹ́yìn ìgbà tí òun wo àkásílẹ̀ alálàyé ìṣẹ̀lẹ̀ kan nípa àwọn Mandela, èyí tí ó gba omijé lójú rẹ̀. Ó “kẹ́dùn” pẹ̀lú “ìdáwàa Winnie àti àwọn ìrora rẹ̀ kan.” Ní alẹ́ àìrí-oorun-sùn tí ó tẹ̀lé e, òǹkọrin Nigeria náà fi “ìrora rẹ̀ sínú orin” láti “ṣe ìsanpadà fún Winnie fún fífi ẹ̀mí rẹ̀ lélẹ̀ fún ìlàkàkà Ẹlẹ́yàmẹ̀yà,” Onwenu ṣe àkọsílẹ̀ ní Igbe 2018. 
Àwọn ọmọ orílẹ̀-èdè Nigeria mìíràn tí wọ́n kọrin tako ìbàjẹ́ àwùjọ ti ẹlẹ́yàmẹ̀yà ni Victor Essiet àti Mandators nínú orin “Apartheid.”
Ká Apá Kejì ìròyìn àtẹ̀léra yìí níhìn-ín.
Ṣé àwárí àkójọ orin Spotify ti Global Voice tí ó ń sọ̀rọ̀ nípa àwọn nǹkan wọ̀nyí àti àwọn orin mìíràn tí wọ́n ti fi òfin dè káàkiri àgbáyé níhìn-ín. Fún àlàyé síi nípa orin tí wọn ti fòfin dè, wo àkànṣe ìròyìn wa, Títẹ àwọn kọ́kọ́rọ́ orin tí kò tọ́.",https://yo.globalvoices.org/2023/01/08/1199/,8 Ṣẹẹrẹ 2023
"Olórin Calypso Trinidad àti Tobago, Black Stalin, àwòkọ́ṣe ‘ọkùnrin Caribbean,’ jáde láyé ní ẹni Ọdún 81","Àwòrán òǹkọrin Calypso Trinbago Leroy ‘Black Stalin’ Calliste, láti ọwọ́ triniwebdiva lórí Flickr (CC BY-NC-ND 2.0)

Wọ́n máa ń sọ pé tí àgbàlagbà bá kú, yóó dà bí ẹni pé ilé-ìkàwé kan ti jó lulẹ̀ ráúráú. Ìpàdánù náà gbòòrò tí àgbàlagbà tí à ń mẹ́nu bà bá jẹ́ òǹsọ̀tàn nílànà ewì, ògbóǹtarìgì òǹpìtàn tí ó jẹ́ ibi-ìṣura àṣà àti àgbà ọ̀jẹ̀ nínú ìtàn àtẹnudẹ́nu. Ní ọjọ́ 28 oṣù Ọ̀pẹ, orílẹ̀-èdè Trinidad àti Tobago rí àdánù nígbà tí ògbólògbó òǹkọrin Leroy Calliste,  tí orúkọ ìnagijẹ rẹ̀ ń jẹ́ “Black Stalin,” jáde láyé ní ẹni ọdún 81.
Ó jẹ́ gbajúgbajà fún orin kíkọ́ àti eré ṣíṣe lọ́nà tí yóò ṣe àgbéyẹ̀wò àwọn ohun tí ó jẹ mọ́ ìmúnisìn àti ìrẹ́jẹ, ìrínisí àti ìhùwàsí rẹ̀ dídára lórí ìtàgé, ní ìdàpọ̀ pẹ̀lú ẹ̀bùn àwọn ọ̀rọ̀ orin apanilẹ́rìn-ín tí ó ń gúnni lára àti orin àlùjó, sọ ọ́ di ààyò láàárín àwọn ẹgbẹ́ olórin calypso àti àwọn ẹgbẹ̀lẹ́gbẹ̀ olùwòran tí yóò tú yáyá tú yàyà láti wò ó.
A bíi ní gúúsù Trinidad ní ọjọ́ 24, oṣù Ọ̀wẹwẹ̀ ọdún 1941, Calliste kópa nínú ijó limbo àti lílu irin fẹ́lẹ́fẹ́lẹ́ (steelpan) nígbà ọ̀dọ́-ọ rẹ̀, ó bẹ̀rẹ̀ orin calypso kíkọ́ lẹ́ni ọdún 17. Ó darapò mọ́ àgọ́ orin calypso àkọ́kọ́, Southern Brigade, lẹ́yìn ọdún mẹ́ta, kò sì wẹ̀yìn wò. Nínú àwọn ọdún tí ó tẹ̀lé 1960, nígbà tí àgbà ọ̀jẹ̀ olórin calypso kan — nínú bàtà ti Stalin, Lord Blake fún un ní orúkọ ìnagijẹ (gẹ́gẹ́ bí ìṣe), ìràwọ̀ Stalin bẹ̀rẹ̀ síí kàn. Ó darapọ̀ mọ́ àgọ́ olókìkí olórin calypso nì Lord Kitchener Calypso Revue ní 1967 ó sì kógo já dé ìparí ìdíje Ọba Calypso ọdún yẹn.
Ó tẹ̀síwájú láti gba àmì ẹ̀yẹ Ọba Calypso tí ọ̀pọ̀ ń wá fún ìgbà àkọ́kọ́ ní 1979 pẹ̀lú àkójọpọ̀ orin àgbọ́ṣífìlàa rẹ̀ “Caribbean Man” àti “Play One,” ewì kúkúrú tó wà fún wíwárìrì ìlu steelpan àti àwọn tí ó dá calypso sílẹ̀. Stalin tún gba àmì ẹ̀yẹ náà ní ìgbà mẹ́rin ọ̀tọ̀ọ̀tọ̀: ní 1985 (“Ism Schism” àti “Wait Dorothy Wait”), 1987 (“Mr. Panmaker” àti “Bun ‘Dem”), 1991 (“Look on the Bright Side” àti “Black Man Feelin’ to Party”) àti 1995 (“In Times” àti “Tribute To Sundar Popo”).
 Ó tún gba àmì ẹ̀yẹ Ọba orin Calypso ti Àgbáyé ní 1999, ayẹyẹ àgbáyé níbi tí ó jẹ́ pé, nígbà ìfílọ́lẹ̀ ìdíje àkọ́kọ́ irú ẹ̀ ní 1985, ipò kejì ni Stalin wà sí The Mighty Sparrow, Ọba orin Calypso Àgbáyé tí gbogbo aráyé ń wárí fún. Ní àárín ọ̀rúndún 1990, Stalin tọwọ́bọ̀wé pẹ̀lú ilé-iṣẹ́ agbórinjáde Grant Ice Records ti Barbadian Eddy, tí ó ṣe àgbéjáde àwo rẹ “Rebellion” ní 1994 àti “Message to Sundar” ní ọdún tí ó tẹ̀lé e.
Ní ọjọ́ 31 oṣù Kẹwàá, 2008, Stalin di dókítà Leroy Calliste nígbà tí St. Augustine, ọgbà ọmọléèwé Yunifásitì West Indies ti Trinidad dá a lọ́lá pẹ̀lú àmì akẹ́kọ̀ọ́ gboyè fún àwọn ipa ribiribi tí ó kó láwùjọ àwọn orin Calypso, tí ó tẹ̀lé àmì ẹ̀yẹ orílẹ̀-èdè, the Hummingbird Medal rẹ̀ (fàdákà), ìjọba fi dá a lọ́lá ní 1987 fún àwọn akitiyan rẹ̀ níbi ìgbáṣà lárugẹ.
Ọjọ́ méjì sí àyájọ́ ọjọ́ ìbíi rẹ̀ 73, ní oṣù Kẹsàn-án ọdún 2014, Black Stalin lùgbàdì àrùn rọpárọsẹ̀ kan lẹ́yìn tí ó kọ́rin ní ibi ètò ìkówójọ inú-rere ní gúúsù Trinidad. Bí ó ti lẹ̀ jẹ́ pé ó ń tẹ̀síwájú, kò ní padà sí orí ìtàgé mọ́ pẹ̀lú ara tí ó jí pépé.
Ní gbogbo ìgbà tí ó fi ń ṣiṣẹ́ orin kíkọ rẹ̀ pẹ̀lú ara líle, Stalin máa ń tiraka láti fi ojúlówó, ọgbọ́n inú àìlẹ́lẹ́gbẹ́ sọ̀rọ̀ nípa àwọn ọ̀rọ̀ náà tó ń lọ lọ́wọ́. Ó jẹ́ aládàánìkàn ronú tó gbóná àti olùpilẹ̀sẹ̀ ọ̀rọ̀ orin tí yóò pè é gẹ́gẹ́ bí ó ti hàn sí i. “Wait Dorothy Wait,” bí àpẹẹrẹ, jẹ́ ìró ohùn tó dùn-ún gbọ́ tí ó sì ṣe ìlérí fún àwọn olólùfẹ́ẹ rẹ̀ pé òun yóò kọ orin atunilára, calypso arínilára — ṣùgbọ́n lẹ́yìn àwọn kùdìẹ̀kudiẹ àwùjọ bíi ìwà ìbàjẹ́, àìdọ́gba àti ìṣẹ́ bá dópin nìkan. Orin náà, tí ó ṣe é jó sí, tí ó sì jinlẹ̀, ṣe àfihàn bí ojú-ọnà rẹ̀ ṣe lọ́ọ̀rìn sí, tí ó sì gbèjà ẹ̀tọ́ rẹ láti kọ orin nípa àwọn kókó ohun tí ó kan àwùjọ.
Orin rẹ̀ tí ó kọ ní 1979 tó mìgboro tìtì “Caribbean Man” (tí a tún mọ̀ sí “Ìṣọ̀kan Caribbean”), dá rúgúdù sílẹ̀ káàkiri ẹkùn, bí ó ṣe ṣe àfihàn ìrò ìsọdọ̀kan Caribbean tó ṣòro. Ilé-iṣẹ́ Ìfi-nnkan-pamọ́-sí Ìjọba Trinidad àti Tobago sọ ọ́ báyìí:
Pàápàá ní òní, orin náà ṣì n fa àríyànjiyàn káàkiri ìsọdọ̀kan Caribbean látàrí àwọn ìdojúkọ ìṣọ̀kan ẹkùn kò jẹ́ tuntun. Wòye pàtàkì àwọn ọ̀rọ̀ orin […]: ‘Wò ó ọkùnrin tí kò mọ ìtàn-an ara rẹ̀/kò le jẹ́ kí ìsọ̀kan wáyé. Báwo ni ọkùnrin kan tí kò mọ orísun rẹ̀/lè gbé èrò tirẹ̀ kalẹ̀?’
Olóògbé akọ̀rọ̀yìn ará Trinidad Terry Joseph ṣe àkọsílẹ̀ ní ọdún 2001 pé Stalin jẹ́ “olórin calypso tí ó yàrà ọ̀tọ̀”, pẹ̀lú àwọn àseyege tí ó sábà máa ń wá “ní ọ̀nà àrà” dípò àwọn ọ̀gá ńlá olórin calypso tí ó jinlẹ̀. Ó kọ́ àpadé-àludé ohun gbogbo láti orí orin ayẹyẹ dé orí orin alálàyé, orin ìfẹ́ dé orí orin òṣèlú:
Stalin fòpin sí wàhálà ṣíṣojú èrò àwọn tí ìnilára ń bá. Àsọyé rẹ lórí àwùjọ àti òṣèlú kò fi ìgbà kan máà kún ojú òṣùwọ̀n, ṣùgbọ́n ó ṣe àfihàn òye bí àtúnṣe ṣe lè wáyé, tàbí kí ó dábàá àwọn ọ̀nà láti kápá ségesège ìdíyelé.
Ẹ̀rín àfanimọ́ra àti ìwà pẹ̀lẹ́ bo àgbọ́nṣáṣáà rẹ̀ mọ́lẹ̀, èyí tí ó ti fìmọ̀ṣọ̀kan pẹ̀lú àkójọpọ̀ ogunlọ́gọ̀ orin mánigbàgbé àti àwọn orin àjọkọpọ̀, láti ràn án lọ́wọ́ láti ní àwọn olólùfẹ́ kárí àgbáyé.
Lóòótó, Stalin rin òkun ó rọ̀sà, ó ń kọrin ní Yúróòpù, Àríwá Amẹ́ríkà àti jákèjádò Caribbean — pẹ̀lú àìdilẹ̀ rẹ̀, ó jẹ́ baálé ilé tí ó ń ṣe ojúṣe rẹ sí aya rẹ Patsy àti àwọn ọmọ wọn mẹ́tẹ̀ẹ̀ta. Nígbà tí wọ́n gbọ́ ìròyìn ikú u rẹ̀, àwọn ará-orí-ẹ̀rọ-ayélujára bẹ̀rẹ̀ sí ní fi ìbánikẹ́dùn wọn hàn lórí àwọn onírúurú gbàgede àwùjọ orí ẹ̀rọ-ayélujára, tí wọ́n ń fi ìdúpẹ́ wọn hàn  fún “orin àti àwọn ìrántí.”
Òǹṣàmúlò Facebook àti akọ̀ròyìn nígbà kan rí Neil Giuseppi sọ pé “Àgbà ọ̀jẹ̀ ti fi wá sílẹ̀,” nígbà tí deejay Jus Jase ṣe ìdágbére sí “òòṣà Calypso tòótọ́.”
Akọrin calypso akẹgbẹ́ rẹ̀ Austin Lyons, tí àwọn ènìyàn mọ̀ sí Superblue, ṣe àtẹ̀jádé:
Ọba ni ọkùnrin yìí, ó máa ń kọrin ó máa ń ṣeré, ó sì máa ń fi gbogbo ara ṣe é.
Ọmọ Superblue, ìràwọ̀ olórin soca Fay-Ann Lyons, ṣọ:
Máa rìn nínú ògo. Fò lókè lálá. […] Àgbà ọ̀jẹ̀ mìíràn tún ti fi wá sílẹ̀ pẹ̀lú orin aládùn àti àwọn ìrántí. #BlackStalin
Bákan náà ni ọ̀pọ̀lọpọ̀ àwọn ọ̀rọ̀ ìjúba lórí Twitter:

“Black Stalin ti kọ orin níwájú àwọn èrò lágbàáyé ó sì yọ ohun tí kò yẹ lọ́kàn ogunlọ́gọ̀ àwọn olùwòran tí ó pé jọ sí ibi orin ìdánilárayá rẹ̀ tó lààmìlaaka .”
Trinbago Unified Calypsonians Organisation lórí ikú àgbà ọ̀jẹ̀ olórin Calypso Black Stalin
pic.twitter.com/oOah9HE5hz
— Anselm Gibbs (@AnselmGibbs) December 28 2022
Sùn un re  #BlackStalin, Akọrin orílẹ̀-èdè Trinidad Akínkan tó kọ orin aládùn tí àwọn ará West Indians fẹ́rán jú   https://t.co/eqfdsVnbIo
— Natasha Lightfoot 🇦🇬 (@njlightfoot) December 28, 2022
Ìràwọ̀ olórin Soca Bunji Garlin náà twíìtì:

Sùn un re àgbà ọ̀jẹ̀ Ògbó Leroy Calliste Black Stalin. Ìbánikẹ́dùn sí àwọn olólùfẹ́ àti ẹ̀bí rẹ̀. Kí iṣẹ́ rẹ máa tẹ̀síwájú fún àwọn ọmọ tí ó ń bọ̀ lẹ́yìn àti fún ìgbéga rẹ. pic.twitter.com/SW8ZJ3M5kd
— Bunji Garlin (@BUNJIGARLIN) December 28, 2022
Orin Stalin jẹ́ aláìlákòókò ó sì ń fa àwọn ọ̀dọ́ mọ́ra, gẹ́gẹ́ bí ó ti rí ní ọjọ́ 21 oṣù kọkànlá tí ó kọjá, nígbà tí orin àgbọ́ṣífìlà rẹ “We Can Make It” di kíkọ nígbà ètò ìṣíde Ìpàdé Ọ̀dọ́ Commonwealth Youth Parliament ìkọkànlá irú ẹ̀ tí ó wáyé ní Red House ní Port ti Spain, ibùjókòó ìgbìmọ̀-ìjọba Trinidad àti Tobago.
Fún àyájọ́ ọjọ́ ìbí 80 òǹkọrin náà ní 2021, Stalin di ẹni tí ó kọ́kọ́ gba àmì ẹ̀yẹ Legacy láti Presentation College tí ó wà ní ihà gúúsù, ọ̀kan lára ilé-ẹ̀kọ́ ìwé mẹ́wàá tí ó níyì ní Trinidad. Ní ibi ayẹyẹ náà, àwọn akọ́ṣẹ́mọṣẹ́ olórin calypso akẹgbẹ́ rẹ̀ sọ̀rọ̀ nípa bí wọ́n ṣe mọ iyì ìtọ́sọ́nà àti ìbánirẹ́pọ̀ rẹ̀, nígbà tí Alákòóso fún ọ̀rọ̀ Àṣà Randall Mitchell mọ rírì ìkópa Stalin nínú ìgbáṣà lárugẹ ní orílẹ̀-èdè náà.
Wọ́n mọ ìwúlò Stalin gan-an fún ènìyàn iyì tí ó jẹ́ àti fún orin náà tí ó kọ, àpapọ̀ tí ó ṣọ̀wọ́n èyí tí ó fi hàn pé lóòótọ́ ni oyè “àgbà ọ̀jẹ̀” tọ́ sí i.",https://yo.globalvoices.org/2023/01/06/1062/,6 Ṣẹẹrẹ 2023
Orin ẹ̀hónú: àwọn ọ̀dọ́mọdé òǹkọrin ní orílẹ̀-èdè Nàìjíríà ń kọrin tako ìwà ìrẹ́jẹ láwùjọ,"Àwọn ònìlú ń ṣeré fún àwọn akópa níbi ẹ̀hónú #EndSARS. Àwòrán láti ọwọ́ Sàlàkọ́ Ayọ̀ọlá, CC0 lórí Wikimedia Commons, Oṣù Ọ̀wàrà 2020.
Ka Apá Kìíní ìròyìn atẹ̀léra yìí níhìn-ín. 
Orílẹ̀-èdè Nàìjíríà ní ìtàn àtìgbàdégbà nípa orin ẹ̀hónú, àti pé òpin kò bá ìtara láti kọrin tako àwọn ìwà ìbàjẹ́ ní orílẹ̀-èdè Nàìjíríà lẹ́yìn ọdún 1970.   
Wọ́n ń tọpaṣẹ̀ àwọn àgbà olórin tí ó sáájú wọn — tí wọ́n kọ orin tako ìjẹgàba ìjọba ológun, wọ́n sì béèrè fún òmìnira Nelson Mandela láti ọwọ́ ìjọba ẹlẹ́yàmẹyà orílẹ̀-èdè South Africa — àwọn ọ̀dọ́mọdé olórin orílẹ̀-èdè Nàìjíríà ti tẹ̀síwájú nínú àṣà kíkọ orin tako ìrẹ́jẹ láwùjọ.
Bí àwọn ènìyàn tilẹ̀ ń sọ̀rọ̀ pé ìgbàgbé ti bá àwọn orin ẹ̀hónú orílẹ̀-èdè Nàìjíríà, láti àwọn ọdún 1990 sí 2000, àwọn olórin orílẹ̀-èdè Nàìjíríà tẹ̀síwájú láti máa bu ẹnu àtẹ́ lu ìwà ìkà àwọn ọlọ́pàá àti àwọn ìṣòro àwùjọ. Lẹ́yìn náà ni ẹ̀hónú #ENDSARS, ẹ̀hónú àgbáríjọpọ̀ àwọn ọ̀dọ́ tí ó ṣe àtúntàn iná orin ìdájọ́ àwùjọ.
Síwájú ẹ̀hónú #EndSARS
Àwòrán àwo orin Àṣá
Bùkọ́lá Elemide, ẹni tí orúkọ rẹ̀ tún ń jẹ́ Àṣá, olórin orílẹ̀-èdè Nàìjíríà àti Farancé, akọrin, àti òṣèré tí ó ń gbé orin jáde, jẹ́ èèkàn pàtàkì láàárín àwọn ohùn ọ̀dọ́ fún orin ẹ̀hónú. Orin rẹ “Jailer“, tí ó gbé jáde ní ọdún 2007, sọ̀rọ̀ láti tako ìwà oró ọlọ́pàá orílẹ̀-èdè Nàìjíríà: “nítorí náà o ń ṣe mí bí ẹrú ìgbàlódé, Ọ̀gbẹ́ni Onítúbú”
Orin rẹ̀, “There is fire on the Mountain,” (Iná wà lórí Òkè) eléyìí tí ó gbé jáde ní ọdún kan náà, sọ̀rọ̀ nípa wàhálà tí yóò tàn kálẹ̀ bí ohunkóhun kò bá di ṣíṣe nípa ìwà ìkà àwọn ọlọ́pàá: “Mo jí ní àárọ̀’/Ṣé kí n sọ ohun tí mo rí lójú àtẹ ẹ̀rọ tẹlifíṣàn mi/Mo rí ẹ̀jẹ̀ ọmọ aláìṣẹ̀ kan/Gbogbo ènìyàn sì ń wò ó.” Àwọn orin méjèèjì lè jẹ́ àsọtẹ́lẹ̀ nípa ẹ̀hónú #EndSARS.
Orin Àṣá jẹ́ àmúlùmọ́là “díẹ̀ nínú orin Bob Marley, díẹ̀ nínú orin Fẹlá Aníkúlápò Kútì, àfikún orin India Arie díẹ̀ pẹ̀lú àdàlù Miriam Makeba àti Anhelique Kidjo àti àwọn orin ìgbaanì Yorùbá,” ni ọ̀rọ̀ Marc Amigone, akọ̀ròyìn pẹ̀lú Huffington Post.
Ní ọjọ́ 8 oṣù Òkúdù, 2018, “This is Nigeria” (Nàìjíríà nìyí), orin kan láti ọwọ́ òǹkọrin mìíràn Fọlárìn Fálànà ẹni tí orúkọ ìṣeré rẹ ń jẹ́ Flaz, ni wọ́n ní “kò dára lórí rédíò”. Àjọ tí ó ń rí sí ìgbóhùnsáfẹ́fẹ́, ìyẹn Nigerian Broadcasting Commission (BBC) ni inú wọn kò dùn sí àwọn ọ̀rọ̀ inú orin Falz: “Nàìjíríà nìyí, wo bí a ṣe ń gbáyé báyìí, ọ̀daràn ni gbogbo ènìyàn,” èyí tí wọ́n ṣàpèjúwe bí “ìsọkúsọ”, nítorí náà ni wọ́n ṣe fi òfin dè é lórí afẹ́fẹ́. Àwọn àjọ náà ṣe ìkìlọ̀ pé ilé-iṣẹ́ ìgbóhùnsáfẹ́fẹ́ èyíkéyìí tí ó bá kọ̀ láti tẹ̀lé òfin yìí yóò san owó ìtanràn NGN 100, 000 (USD 276).

Orin Falz “This is Nigeria”, tí ó gbé jáde ní ọjọ́ 25, oṣù Karùn-ún, 2018 ṣe ìsínjẹ orin “This is America” ti òǹkọrin ilẹ̀ America Childish Gambino. Orin náà jẹ́ àwòrán ìfẹ̀dáṣẹ̀fẹ̀ ìwà àjẹbánu, ìwà ìkà àwọn ọlọ́pàá àti ìpànìyàn tí kò tọ́ lábẹ́ òfin, jìbìtì orí íímeèlì, ìlòkulò egbò0gi, àti jágídíjàgan ẹ̀sìn. Orin náà bẹ̀rẹ̀ pẹ̀lú ohun agbẹjọ́rò Fẹ́mi Fálànà, bàbá Falz ẹni tí ó tún jẹ́ ajìjàǹgbara.
Orin ẹ̀hónú #EndSARS
Ní oṣù Kẹwàá 2020, àwọn ọ̀dọ́ orílẹ̀-èdè Nàìjíríà léwájú àwọn ìfẹ̀hónúhàn #EndSARS káàkiri orílẹ̀-èdè yìí àti gbogbo àgbáyé, èyí tí wọ́n ti ń pè fún fífi òpin sí ìwà ìkà àwọn ọlọ́pàá. Wọ́n mú ìfẹ̀hónúhàn náà wá sí òpin pẹ̀lú ipá ní alẹ́ ọjọ́ 20 oṣù Kẹwàá, 2020, èyí tí “àwọn ènìyàn 48 ti fara pa yánnayannà, nínú àwọn tí ènìyàn 11 ti gbẹ́mìí mì, tí àwọn ènìyàn mẹ́rin sì di àwátì, ” nínú àbọ̀ ìwádìí tí àjọ aṣèwádìí ṣe àpèjúwe bí “ìpakúpa” Lekki, orúkọ ẹnu-ibodè tí ó ti wáyé.
Ìfẹ̀hónúhàn #EndSARS náà jẹ́ ìtako Ikọ̀ Agbógunti Oṣà; Special Anti-Robbery Squad (SARS), ẹ̀ka ọlọ́pàá orílẹ̀-èdè Nàìjíríà tí ó lókìkì fún fífi-ṣìkún-òfin mú, dẹ́rùbà, àti pípa àwọn ará-ìlú nípakúpa lọ́nà tí kò bá òfin mu. Láàárín oṣù kìíní ọdún 2017 àti oṣù karùn-ún ọdún 2018, Amnesty International ṣàkọsílẹ̀ ìsẹ̀lẹ̀ ìfìyàjẹni àti ìpànìyàn 82 tí kò tọ́ lábẹ́ òfin láti ọwọ́ SARS.

KÀ SÍI: #EndSARS: Akitiyan ọ̀dọ́ láti fi òpin sí ìwà ìkà àwọn ọlọ́pàá ní orílẹ̀-èdè Nàìjíríà

Ní àsìkò ẹ̀hónú #EndSARS náà, “Mr. President,” orin ọdún 2006 láti ọwọ́ Chinagorom Onuoha, ẹni tí orúkọ ìṣeré rẹ̀ ń jẹ́ African China di orin tí òkìkíi rẹ̀ kàn lẹ́sẹ̀kẹsẹ̀:
Ọlọ́run-ùn mi, ọlọ́pàá yóò rí funfun/ Yóò sọ fún ọ, mo ní pé pupa ni / Sọ ohun kan tí mi ò mọ̀ fún mi.
Bákan náà, orin Timaya ọdún 2007 “Dem mama” náà jẹ́ lílò dáadáa ní àsìkò àwọn ẹ̀hónú náà, látàrí wí pé gbogbo wọn ń tẹnumọ́ ìwà ìkà àwọn Àjọ ẹ̀sọ́ aláàbò orílẹ̀-èdè Nàìjíríà tí ó ń ṣẹnu gọngọ sí àwọn ará ìlú.
Burna Boy ń ṣe eré ní Ghana. Àwòrán láti ọwọ́ Ameyaw Deborah láti Wikimedia Commons, 18 oṣù Kẹjọ 2015, (CC By-Sa 3.0).
Bí ó tilẹ̀ jẹ́ pé, ọkàn lára àwọn orin tí ó gbajúmọ̀ jùlọ nípa ẹ̀hónú #EndSARS ni “20.10.20” láti ọwọ́ òǹkọrin ráàpù orílẹ̀-èdè Nàìjíríà Damini Ebùnolúwa Ogulu, ẹni tí gbogbo ayé mọ̀ pẹ̀lú orúkọ ìṣeré rẹ, Burna Boy. Àwọn ọ̀rọ̀ orin amárabùmáṣọ náà, èyí tí ó parí pẹ̀lú ohùn àwọn ọ̀dọ́ tí ó ń fi ẹ̀hónú hàn nígbà tí ìbọn yínyìn náà ń lọ lọ́wọ́ ní ẹnu-ibodè Lekki, jẹ́ èyí tí ó báni lọ́kàn jẹ́ jáì: “Lógúnjọ́ oṣù kẹwàá 2020/ o kó àwọn ológun lọ pa àwọn ọ̀dọ́ púpọ̀ ní Lekki/ Bẹ́ẹ̀ ni omijé o, omijé dà lójú mi/ Kò sí ohun tí o máa sọ tí yóò mú ọ jàre ìṣẹ̀lẹ̀ ikú wọn [….]. Lógúnjọ́ oṣù kẹwàá 2020/ o kó àwọn ológun lọ pa àwọn ọ̀dọ́ púpọ̀ ní Lekki/ Bẹ́ẹ̀ ni omijé o, omijé dà lójú mi/ Kò sí ohun tí o máa sọ tí yóò mú ọ jàre ìṣẹ̀lẹ̀ ikú wọn.”
Ṣé orin ẹ̀hónú ti di ohun ìgbàgbé ní orílẹ̀-èdè Nàìjíríà?
Àwọn kan ti sọ wí pé orin ẹ̀hónú àwọn ọ̀dọ́mọdé ti kú regbè lẹ́yìn ikú Fẹlá Aníkúlápò Kútì ní 1997.
Florence Nweke, onímọ̀ nípa orin ní Yunifásítì Èkó, sọ pé “àlàfo kan ti wà nínú àwujọ orin ẹ̀hónú Nàìjíríà” láti ìgbà tí Fẹlá ti darapọ̀ mọ́ àwọn alálẹ̀. Nweke fìdíi rẹ̀ múlẹ̀ pé ìdí tí èyí fi rí bẹ́ẹ̀ kò ṣẹ̀yìn-in “owó yanturu tí ó wà nínú ẹ̀ka náà”. Nítorí náà, àwọn ọ̀dọ́ olórin Nàìjíríà “ń kàndí láti gbé ẹ̀hónú wọn jáde nígbà tí àǹfààní wà fún àwọn olórin láti bù lá nínú òṣèlú tí wọ́n sì ń ṣàjọṣepọ̀ pẹ̀lú ìjọba,” Nweke ṣàkíyèsí.
Ṣùgbọ́n ọ̀nà mìíràn láti wo èyí ni pé àwọn orin ẹ̀hónú kò roko ìgbàgbé, ṣùgbọ́n wọ́n ti bá àwùjọ Nàìjíríà yípadà.
Iṣẹ́-ọnà ṣì ń kó “ipa tí ó ṣe pàtàkì nínú ìtẹ̀síwájú ìtiraka àwọn ọ̀rọ̀ ajẹ́máwùjọ àti òṣèlú”, akọ̀ròyìn Nàìjíríà Adékúnlé Fáladé sọ. Àwọn orin ẹ̀hónú orílẹ̀-èdè Nàìjíríà ti máa ń sọ àti ṣe àgbéjáde ìhùwàsí àwọn ènìyàn, ohun kan tí ó jọ wí pé àwọn ọ̀dọ́ olórin Nàìjíríà jogún láti ọwọ́ àwọn ará ìṣáájú wọn.
Bí ó ti wù kí ọ̀rọ̀ náà rí, láti ìgbà ẹ̀hónú #EndSARS, iye àwọn ọ̀dọ́ olórin tí ó ń fi ẹ̀hónú hàn lórí ìjọba burúkú ti pọ̀ sí i. Pàápàá jùlọ, àwọn orin wọn ń rí i dájú pé àwọn ènìyàn ò gbàgbé àwọn ọ̀dọ́ tí ó kú ní àsìkò ẹ̀hónú yẹn.
Ṣàwárí àwọn àkójọpọ̀ orin Spotify ti Global Voice tí ó ń tọ́ka sí ọ̀ràn wọ̀nyí àti àwọn orin mìíràn tí àjọ ọbá gbẹ́sẹ̀ lé jákèjádò ilé-ayé níbí. Fún ìwífún siwajú síi nípa àwọn orin tí a fi òfin dè, bojú wo àkànṣe ìròyìn wa, Títẹ àwọn Kọ́kọ́rọ́ orin tí kò tọ́.
Àkójọpọ̀ orin ẹ̀hónú láti ọwọ́ àwọn ọ̀dọ́mọdé òǹkọrin ní orílẹ̀-èdè Nàìjíríà:",https://yo.globalvoices.org/2023/01/02/1035/,2 Ṣẹẹrẹ 2023
"Fún Ayẹyẹ Àìsùn Ọdún Tuntun àwọn Ilé-Ìwé ní Moscow, àwọn orin kan ò bójúmu","Àwòrán láti inú àwòránhùn Monetochka lórí YouTube 
Ní inú oṣù Ọpẹ́, ọdún 2022, àwọn tí wọ́n ń sọ èdè Russia lórí Twitter àti Telegram rí àtẹ̀ránṣẹ́ kan tí ó ń tàn kiri. Wọ́n gbé e kalẹ̀ gẹ́gẹ́ bí ẹ̀dà àtẹ̀ránṣẹ́ tí a pín káàkiri láàárín àwọn ilé-ẹ̀kọ́ tí ó kalẹ̀ sí ìlú Moscow fún àwọn tí wọ́n ń ṣètò àwọn ayẹyẹ àìsùn Ọdún Tuntun èyí tí wọ́n ṣàtòjọ àwọn orin ẹgbẹ́ eléré Russia àti ti Ukraine tí “kò gbọdọ̀” jẹ́ kíkọ ní àsìkò irú ayẹyẹ bẹ́ẹ̀.
Níwọ̀n bí kò ṣe hàn kedere bí èyí bá jẹ́ ẹ̀dà àtẹ̀ránṣẹ́ kan ní tòótọ́, púpọ̀ nínú àwọn ẹ̀gbẹ́ eléré àti àwọn olórin tí a dárúkọ ní wọ́n wà nínú àtòjo ̣kan ti àwọn tí àjọdún orin wọn ti di èèwọ̀ lórílẹ̀-èdè Russia láti ìgbà tí Moscow ti ya bo orílẹ̀-èdè Ukraine, nítorí pé wọ́n rí àwọn ẹgbẹ́ eléré náà gẹ́gẹ́ bí èyí tí ó ń ṣe “àtakò-ìfẹ́-orílẹ̀-èdè” tàbí “àtakò-orílẹ̀-èdè-Russia.”
Ohùn Àgbáyé (Global Voices) yan àwọn orin díẹ̀ láti inú àtòjọ àwọn ẹgbẹ́ eléré tí a “fòfindè” fún ọ láti gbádùn.
Monetochka jẹ́ olórin láti ìlú Yekaterinburg, ìgboro orílẹ̀-èdè Russian tí ó ní mílíọ́nù 1.5 ènìyàn ní ẹkùn Urals. Ọmọ-ọdún 15 ni ó jẹ́ nígbà tí ó di gbajúgbajà pẹ̀lú àwọn orin tí́ ó kọ. Láti ìgbà náà, ó ti ṣe ọ̀pọ̀lọpọ̀ àwọn àwo orin tí ó gbajúgbajà jáde. Ní́gbà tí ìkọlù orílẹ̀-èdè Russia sí Ukraine bẹ̀rẹ̀ ní inú oṣù Kejì, ọdún 2022, ó kúrò ní orílẹ̀-èdè náà, ó sì sọ̀ro láìfòyà tako ogun náà.
Èyí ni àwòrán-olóhùn rẹ̀ tuntun ti orin “Burn, burn.” (Jóná, jóná). Ó kọ ọ́ lórin pẹ́ “Jóná, orílẹ̀-èdè mi, jóná, ẹ máà dáwọ́ iná dúró,” tí ó ń sọ̀rọ̀ tako ohun ti orílẹ̀-èdè Russia ti dà.

Ọ̀kan lára àwọn ẹgbẹ́ eléré ilẹ̀ Ukraine tí ó gbajúgbajà jùlọ ni Okean Elzy. Ẹgbẹ́ eléré náà ti jẹ́ àpéjọwò lájọ orin lágbàáyé láti ọdún 1994, adarí rẹ̀ Svyatoslav Vakarchuk sì tún jẹ́ ajàfẹ́tọ̀-ọmọnìyàn lábala òṣèlú. Ní ọdún yìí, ẹgbẹ́ náà ti ṣe ọ̀pọ̀lọpọ̀ àwọn àjọ̀dún orin nílẹ̀ Yúróòpù ní àtìlẹyìn fún orílẹ̀-èdè Ukraine. Orin àtijọ́ ni èyí ṣùgbọ́n ó lààmìlaaka ó sì tún bágbàmu: a pè é ní “Without fight” (Láìsíjà) ó sì dá lórí àìsọ̀rètínù ènìyàn láì fìjà pẹ́ẹ́ta.

Olórin mìíràn ni ònkọrin tàkaasúfèé Oxxxyimiron. Ó jẹ́ ọ̀kan nínú àwọn ìràwọ̀ ònkọrin ráàpù ọmọ orílẹ̀-èdè Russia tí ó gbajúgbajà jùlọ, ó sì máa ń kópa nínú àwọn ìfẹ̀họ́núhàn ìjàfẹ́tọ̀ọ́. Ó sì tún fìlù sílẹ̀ lẹ́yìn ìbẹ̀rẹ̀ ìkọlù náà. Orin yìí, tí a pè ní “Oida,” ń bu ẹnu àtẹ́ lu Putin àti ogun náà.

Ní àpapọ̀, àtòjọ náà ní àwọn olórin àti ẹgbẹ́ eléré 29. Díẹ̀ nínú wọn, bíi Little Big àti Manizha, ti ṣojú orílẹ̀-èdè Russia rí ní ìdíje Eurovision fún ọdún púpọ̀ látẹ̀yìnwá. Àwọn mìíràn jẹ́ orin ìgbàdégbà, bíi Boris Grebenschikov tàbí DDT rock band.  Gbogbo wọn pata ni wọ́n bu ẹnu àtẹ́ lu ìkọlù orílẹ̀-èdè Russia sí Ukraine ní gbangba.",https://yo.globalvoices.org/2022/12/31/1050/,31 Ọ̀pẹ 2022
Àwọn àjòjì tí wọ́n gba òmìnira sọ ìrírí wọn ní ọgbà ẹ̀wọ̀n Myanmar,"Àwọn èrò ń kí ọkọ̀ akérò tí ó gbé àwọn ẹlẹ́wọ̀n tí a tú sílẹ̀ ní Ọjọ́bọ, oṣù kẹsàn-án ọdún 2022. Àwòrán àti àkọ́lé láti RFA. Àṣẹ-ẹ̀dà © 1998-2020, RFA, tí ó jẹ́ lílò pẹ̀lú ìgbàláàyé ti Radio Free Asia, 2025 M St. NW, Suite 300, Washington DC 20036. https://www.rfa.org.
Myanmar dá àwọn ẹlẹ́wọ̀n 5,774 sílẹ̀ lásìkò àyájọ́ ọjọ́ òmìnira wọn ní oṣù kọkànlá ọjọ́ 17, èyí tí ó ṣe ìsààmì ìbẹ̀rẹ̀ rògbòdìyàn ìtako òfin amúnisìn àwọn ará Britain ní 1920.
Lára àwọn tí ó rí ìdáríjì ni ọ̀pọ̀lọpọ̀ ajìjàgbara, àwọn òǹkọ̀wé, àwọn òṣìṣẹ́ ẹgbẹ́ òṣèlú ìjọba tí àná, àti àwọn àjòjì mẹ́rin, lára wọn ni Sean Turnell, ẹni tí í ṣe ọmọ orílẹ̀-èdè Australia tí ó tún jẹ́ onímọ̀ nípa ètò ọrọ̀ ajé, oníròhìn àti onítàn alálàyé ìṣẹ̀lẹ̀ Kubota Toru ẹni tí í ṣe ọmọ orílẹ̀-èdè Japan, Vicky Bowman tí ó jẹ́ aṣojú orílẹ̀-èdè British nígbà kan, àti Kyaw Htay Oo tí ó jẹ́ ọmọ orílẹ̀-èdè Amẹ́ríkà tí ó sì tún jẹ́ apákan ẹ̀yà Burma.
Ní ọjọ́ 18 oṣù kọkànlá, ẹgbẹ́ olùrànwọ́ fún àwọn ẹlẹ́wọ̀n òṣèlú Burma, ìyẹn Assistance Association of Political Prisoners-Burma (AAPP) ti ṣe àkọsílẹ̀ ìtúsílẹ̀ àwọn ẹlẹ́wọ̀n òṣèlú 72. Ṣùgbọ́n àwọn tí ó tó bí i 13,000 ṣì ń faṣọ pénpé roko ọba lọ́gbà ẹ̀wọ̀n, ọ̀pọ̀ nínú wọn ni wọ́n fi ṣìkún òfin mú nítorí kíkọ̀jálẹ̀ láti tẹ̀lé àwọn ológun tí ó fipá gba ìjọba ní oṣù kejì ọdún 2021.
Ìtúsílẹ̀ náà di àfiléde lẹ́yìn tí ìpolongo kárí ayé ọlọ́jọ́ pípẹ́ èyí tí ó ń pè fún ìdásílẹ̀ logba ẹ̀wọ̀n pàápàá jù lọ àwọn tí ó ń fi pẹ̀lẹ́kùtù kọ ìjọba ológun wáyé. Àsìkò yìí bọ́ sí ọ̀sẹ̀ kan náà tí àwọn olórí àgbáyé wá fún ìpàdé Ìfọwọ́sowọ́pọ̀ Ètò ọrọ̀-ajé Asia-Pacific Economic Cooperation nítòsí ní Thailand.
‘Apanirun àti òmùgọ̀’
Turnell, ẹni tí ó siṣẹ́ gẹ́gẹ́ bí i olùbádámọ̀ràn fún olórí Myanmar àti alámì ẹyẹ Nobel Laureate, Aung San Suu Kyi di títìmọ́lé ni wọ́n mú lẹ́sẹ̀kẹsẹ̀ lẹ́yìn ìdìtẹ̀ gba ìjọba náà tí wọ́n sì fi ẹ̀sùn ìtasẹ̀ àgẹ̀rẹ̀ sófin nípasẹ̀ títú àṣìírí Myanmar kàn. Lẹ́yìn tí ó padà sí Sydney, ó kọ èrò rẹ̀ nípa àwọn adarí Myanmar sí orí Facebook:
Mo mọ̀ dájú pé bí mo ṣe ní ìrírí ayọ̀ ojútúnrarí pẹ̀lú ìyàwó mi àti àwọn mọ̀lẹ́bí mi, àwọn ènìyàn mílíọ̀nù 53 ní Myanmar túbọ̀ ń jìyà lábẹ́ ìṣàkóso ìjọba tí kò kójú òṣùwọ̀n tó láti ṣojú wọn bí a ṣe lérò. Ó jẹ́ ohun ìbànújẹ́ àti ohun ẹ̀rù pé àwọn ènìyàn rere tí mo ti bá pàdé níbikíbi ni irú àwọn apanirun àti òmùgọ̀ bẹ́ẹ̀ ń ṣe ìjọba lé lórí.
Nínú àtẹ̀jáde mìíràn tó tẹ̀lé e, ó kọ nípa ìdúpẹ́ rẹ̀ fún àwọn ará Myanmar:
Nígbà tí ìdúpẹ́ (àti àbùdá inú rere àti ìkóra ẹni ní ìjánu wọn) kò ṣe kókó. Àwọn ará Myanmar jẹ́ olùfaragbá ipò kìnínní àwọn jàǹdùkú tí ó ń ṣe ìjọba lórí i wọn. Ní ọ̀pọ̀ ìgbà ní àwọn ará Myanmar ‘olórí pípé’ ń fi ìwà rere wọn hàn sí mi láàárín àwọn ọjọ́ 650 tí mo lò lẹ́wọ̀n (àwọn tí ó tún wá nínú ewu ju èmi lọ). 
Mo ní àfojúdi fún àwọn ọ̀gágun Myanmar, ṣùgbọ́n fún àwọn ènìyàn Myanmar – kò sí ohun mìíràn ju àpọ́nlé àti ìfẹ́ lọ. 
Nínú ìfọ̀rọ̀wánilẹ́nuwò pẹ̀lú ìwé ìròyìn The Australian, ó sọ nípa ìrírí rẹ nínú:
Wọn kò fi iná mànàmáná bò mí lára, ṣùgbọ́n wọ́n jù mí sínú túbú ẹlẹ́gbin. Oúnjẹ tí wọ́n máa ń gbé wá fún mi [má ń wà] nínú garawa. Fún ọjọ́ 650, inú garawa ni mo ti ń jẹun.
Ní àsìkò òjò wẹliwẹli, òrùlé yóò máa jò a ó sì jókòó nígbà mìíràn lati àṣálẹ́ pẹ̀lú omi tí ó kàn ń dà láti orí òrùlé tí wà á sì di aṣọ àti ìbora rẹ mọ́ra kí ó má ba à tutù.
‘Ibi Ìnira’
Wọn mú Kubota ní oṣù keje nígbà tí ó ń ya àwòrán ìwọ́de èhónú kan ni Yangon. Wọ́n dájọ́ ẹ̀wọ̀n ọdún méje fún un fún rírú òfin ìṣòwò orí ẹ̀rọ ayárabíàṣá àti ọdún mẹ́ta fún rírọ ẹni àti rírú òfin ìrìnàjò sí ìlú mìíràn.
Nínú ìfọ̀rọ̀wánilẹ́nuwò pẹ̀lú TRT World, ìkànnì agbóhùnsáfẹ́fẹ́ ti ìjọba Turkey, Kubota sọ̀rọ̀ nípa bí wọ́n ṣe mú un, ìfọ̀rọ̀wánilẹ́nuwò nínú àgọ́ ọlọ́pàá kan, àti ipò tí ó wà nínú túbú ọgbà ẹ̀wọ̀n:

Mo fún @TRTWorld láye sí ìfọ̀rọ̀wánilẹ́nuwò, mo sì sọ nípa ohun tí mo rí ní Yangon àti bí wọ́n ṣe ṣe mí ní àgọ́ ọlọ́pàá. Mà á fẹ́ láti ṣe àtẹnumọ́ pé àwọn tí kò nífọ̀nléèékánná lọ̀pọ̀ àwọn tí ó ń faragbá ìyà àwọn ológun, èyí tí ó ṣì ń tẹ̀síwajú. https://t.co/jKTFhQ3gra
— 久保田徹 Toru Kubota (@torukubota23) 22 Oṣù Kankànlá, 2022
Ìfọ̀rọ̀wánilẹ́nuwò rẹ̀ lẹ́kùn-ún rẹ́rẹ́ lórí YouTube

‘Ìwà Àgàbàgebè’
Pẹ̀lú ìgbòmìnira ọ̀pọ̀lọpọ̀ ẹlẹ́wọ̀n, olùyànnàná àti ajàfẹ́tọ̀ọ́ ọmọ ènìyàn ń rọ àwùjọ òkèèrè láti túbọ̀ tẹ̀síwajú nínú ìgbẹnusọ fún ìdásílẹ̀ ọ̀gọ̀ọ̀rọ̀ àwọn ẹlẹ́wọ̀n tí wọ́n ń kojú oríṣìiríṣìi ẹ̀sùn fún títako ìgbàjọba ológun.
Akọ̀ròyìn Aung Zaw, Olótùú iléeṣẹ́ ìgbóhùnsáfẹ́fẹ́ olómìnira tí ìjọba gbẹ́sẹ̀ lé, The Irrawaddy, ṣe ìkìlọ̀ nípa ọgbọ́n àrékérekè àtijọ́ tí àwọn ológun àgbajọba ń lò:
… a gbọdọ̀ tún rí ìdáríjì fún ohun tí ó jẹ́: ìwà àgàbàgebè, tí kò fẹ́rẹ̀ẹ́ ju ọgbọ́n àrékérekè tí ó ti pẹ́ láti ọdún púpọ̀ sẹ́yìn èyí tí àwọn ìṣèjọba àtijọ́ àti àsìkò yìí ń lò. A kò gbọdọ̀ jẹ́ kí ó tàn wá jẹ.
Mo ti rí kí èyí wáyé ní àìmọye ìgbà ní àárín ọdún 30 sẹ́yìn—Mo sì tún ti rí i bí ó ṣe ń lu díẹ̀ nínú àwọn àwùjọ òkèèrè ní jìbìtì láti gbà pé ìfẹnukò pẹ̀lú ológun ṣe é ṣe. 
Akọ̀wé gbogbo-gbòò AAPP tí ó ń jẹ́ U Tate Naing fìdìí rẹ múlẹ̀ pé ọ̀pọ̀ nínú àwọn ẹlẹ́wọ̀n òṣèlú tí wọ́n gba òmìnira ní wọ́n rán lẹ́wọ̀n lábẹ́ àwọn ẹ̀sùn tí kò lórí tí kò sí nídìí. Ó ṣàpèjúwe ìdáríjì ọ̀pọ̀ ènìyàn náà gẹ́gẹ́ bí i “ẹ̀tàn”:
Gbogbo ẹ̀tàn yìí jẹ́ ìgbìyànjú láti dín ipá àwọn ológun ní àárín ìlú àti lágbàáyé kù,  kí ó ba lè túbọ̀ tẹ̀síwajú láti máa hu ìwà ìkà lọ́joojúmọ́ sí àwọn ènìyàn.
Ní báyìí, aṣojú pàtàkì ti Ẹgbẹ́ Gúúsù ìlà oòrùn orílẹ̀-èdè Asia (Association of Southeast Asian Nations) faramọ́ ìdàgbàsókè ní Myanmar bí i “ìfarajúwe tí ó ṣe kókó” lójúnà ìrànwọ́ ìṣàgbékalẹ̀ àwùjọ tí ó fi àyè gba ìtàkurọ̀sọ.",https://yo.globalvoices.org/2022/12/22/1016/,22 Ọ̀pẹ 2022
Bí orílẹ̀-èdè Nàìjíríà ṣe kojú ìdábẹ́ Ọmọbìnrin èyí tí ó ń ṣe lemọ́lemọ́: Ìfọ̀rọ̀wánilẹ́nuwò kan pẹ̀lú Dókítà Chris Ugwu,"Ìdánilẹ́kọ̀ọ́ kan nípa dídábẹ́ ọmọbìnrin (FGM) fún àwọn ọ̀dọ́ orílẹ̀-èdè Nàìjíríà. Àwòrán láti ọwọ́ SIRP Nigeria, a sì gba àṣẹ ká tó lò ó.
Ní orílẹ̀-èdè Nàìjíríà, ogún mílíọ̀nù ọmọdébìnrin àti àwọn obìnrin ni a ti dábẹ́ (FGM) fún. Ní ìbámu pẹ̀lú àjọ tó ń mójú tó ètò ìlera àgbáyé (WHO), “dídábẹ́ ọmọbìnrin ní í ṣe pẹ̀lú yíyọ lára ẹ̀yà ojú-ara tàbí yíyọ nnkan ojú-ara ọmọbìnrin ti ìta ara kúrò pátápátá tàbí ìpalára mìíràn sí ojú-ara fún ìdí tí kò rọ̀ mọ́ ètò ìlera.”
Jákèjádò àgbáyé, ọ̀kan nínú àwọn ọmọdébìnrin àti obìnrin 10 tó ní ìrírí abẹ́ dídá wà ní Nàìjíríà. Orílẹ̀-èdè náà ní ìyàtọ̀ lákọlábo tó fojú hàn gbangba nínú ètò òṣèlú, ọrọ̀-ajé àti ètò-ẹ̀kọ́. Ìṣe ẹ̀yàmẹ̀yà, ìwà ipá sí àwọn obìnrin, àti ìdójúlé àbùdá ìbí ìṣakọṣabo ní í ṣe ìdíwọ́ fún ìṣọdoogba ìṣakọṣabo.
Dídábẹ́ fún ọmọbìnrin àti àwọn oríṣìiríṣìi àwọn ìwà ipá ìṣakọṣabo mìíràn di ẹsẹ̀ tó ní ìjìyà lábẹ́ òfin pẹ̀lú àkọsílẹ̀ òfin Orílẹ̀ Èdè Nàìjíríà tó ọdún 2015 tí ó lòdì sí ìwà ipá sí Ènìyàn. Síbẹ̀, ìṣe yìí tẹ̀síwájú fún oríṣìiríṣìi ìdí.
Ní oṣù kẹfà, Sangita Swechcha fi ọ̀rọ̀ wá dókítà Chris Ugwu, ẹni tí í ṣe Adarí Àgbà ti Àwùjọ fún Ètò Ìdàgbàsókè Àwọn Ará Ìgbèríko (SIRP) lẹ́nu wò, ẹgbẹ́ tó ní í ṣe pẹ̀lú ẹ̀tọ́ àwọn ará agbègbè, tó ń ṣiṣẹ́ láti fòpin sí dídábẹ́ fún àwọn ọmọbìnrin nípa ètò ìbánidọ́rẹ̀ẹ́ àti àyípadà ìwà ní Nàìjíríà.
Ohùn Àgbáyé: Kí ni ìdí tí a fi ń dá abẹ́ fún ọmọbìnrin àti pé báwo ni ó ti ń mú akùdé bá ìlera àti àlàáfíà àwọn ọmọbìnrin lọ́mọdélágbà?
Dókítà Chris Ugwu: Ní orílẹ̀-èdè Nàìjíríà, ẹkùn tí ìdábẹ́ fún ọmọbìnrin ti gbilẹ̀ jùlọ ni apá gúúsù-ìwọ̀ oòrùn àti gúúsù-ìlà oòrùn. Oríṣìiríṣìi ìdí ni wọ́n fi ń ṣe ìdábẹ́ fún ọmọbìnrin ní Nàìjíríà. Bẹ̀rẹ̀ láti orí ohun tí ó rọ̀ mọ́ àṣà dé  lílòó láti fi dẹ́kun ìpòhùngbẹ ìbálòpọ̀ ọmọbìnrin lọ́mọdé lágbà ní orílẹ̀-èdè náà. Àmọ́ ní àtàrí ìbéèrè yìí, a ó dójú lé díẹ̀ lára àwọn ìdí tí ó fi jẹ́ pé wọ́n ń ṣe é ní Enugu ní apá gúúsù-ìlà oòrùn Nàìjíríà. Ní ìpínlẹ̀ Enugu, wọ́n ń ṣe abẹ́ dídá fún ọmọbìnrin nítorí ti ètò ìṣẹ̀nbáyé ìṣolórí àwọn ọkùnrin, èyí tó ń fìdí ìjẹgàba ọkùnrin lórí obìnrin múlẹ̀. Ó jẹ́ ọ̀nà tí àwọn ọkùnrin ń gbà tẹ àwọn obìnrin lórí ba tí wọ́n sì ń gbé ara wọn lékè obìnrin tipátipá.
Ìdí mìíràn ni pé ìdábẹ́ fún ọmọbìnrin ni wí pé wọ́n máa ń rí i gẹ́gẹ́ bí ohun tó bá ẹ̀sìn àti ojúṣe àṣà mu, fún àpẹẹrẹ, ètò ìṣísẹ̀ wọ ìpele ẹni tó tójú-bọ́, ìdábẹ́ fún ọmọbìnrin gẹ́gẹ́ bí ọ̀kan lára ayẹyẹ ìsọmọlórúkọ, àti bẹ́ẹ̀ bẹ́ẹ̀ lọ. Ní ọ̀pọ̀lọpọ̀ agbègbè ní Ìpínlẹ̀ Enugu ìdábẹ́ fún ọmọbìnrin máa ń wáyé ní ọjọ́ kẹjọ tí a bí ọmọ, láti ṣe pẹ̀kí-ǹ-rẹ̀kí pẹ̀lú ìsọmọlórúkọ, tí ó jẹ́ ayẹyẹ alájọ̀dún ńlá pẹ̀lú ọ̀pọ̀lọpọ̀ ẹ̀bùn àti àwẹ̀jẹwẹ̀mu. Ìsọmọlórúkọ àti ìdábẹ́ náà wọnú ara wọn. Ìwádìí tún fi hàn pé àwọn ìyá tí kò lọ́wọ́ sí i kò lè sọ ní gbangba pé kí wọ́n má dábẹ́ fún ọmọbìnrin wọn nítorí èyí túmọ̀ sí wípé kò sí ìsọmọlórúkọ nìyẹn. Gbogbo èyí ti mú kí àṣà yìí gbilẹ̀ sí i ní ìpínlẹ̀ Enugu.
Dókítà Chris Ugwu, ń kópa nínú ọ̀kan nínú àwọn ìpolongo SIRP tí ó wáyé ní Nàìjíríà.
Ohùn Àgbáyé: Kí ni ipa ìdábẹ́ fún ọmọbìnrin lórí ètò-ẹ̀kọ́ àwọn obìnrin lọ́mọdé àti lágbà ní Nàìjíríà?
Dókítà Ugwu: Ipa ìdábẹ́ fún ọmọbìnrin lórí ètò ìlera kò ṣe é fẹnu sọ. Ìdí ni pé ó má a ń yọrí sí ìrora tó lágbára, ṣíṣe àgbákò àrùn àìfojú rí, ẹ̀jẹ̀ yíya lọ́pọ̀lọpọ̀, àìle kápá ojú ilé ìtọ̀, làásìgbò ní ìgbà ìbímọ, ìpayà, àti ní ìgbà mìíràn, ikú pàápàá. Bákan náà, ó ń ní ipa lórí ètò-ẹ̀kọ́ ọmọbìnrin. Ìdábẹ́ fún ọmọbìnrin dúró gẹ́gẹ́ bí ohun tó ṣíde ìgbéyàwó ní kùtùkùtù ayé ọmọdébìnrin. Èyí túmọ̀ sí wípé yóò ní láti fi ilé-ìwé sílẹ̀ láti bójú tó ẹbí rẹ̀. Èyí tí yóò yọrí sí àìní àǹfààní sí rírí iṣẹ́ tó dára tó ń mówó wọlé dáadáa ní ọjọ́ iwájú.
Ohùn Àgbáyé: Àyẹ̀wò ìwádìí Àwùjọ fún Ètò Ìdàgbàsókè Àwọn Ará Ìgbèríko (SIRP) fi hàn pé ìdá àádọ́rùn-ún nínú ọgọ́rùn-ún (95%) àwọn olùdáhùn ni kò tí ì gbọ́ wí pé ìdábẹ́ fún ọmọbìnrin ti di ẹsẹ̀ tó ní ìjìyà lábẹ́ òfin ní Nàìjíríà. Kí ni ẹ lè sọ nípa èyí?
Dókítà Ugwu: Èyí jẹ́ ohun tí kò wúni lórí rárá ni ní Nàìjíríà nítorí láìsí ìmọ̀ yìí, a ti rí àwọn ẹbí àti agbègbè tó gbójúgbóyà láti tẹ̀síwájú nínú ìṣe yìí. Ó bá ni lọ́kàn jẹ́ púpọ̀. Torí náà, ohun tí a ń ṣe ni pé kí a gbé ìmọ̀ yìí lọ sí agbègbè lóríṣiríṣi níbí ní Nàìjíríà. A ti ń ṣe èyí fún ọdún mẹ́ta sẹ́yìn báyìí a ó sì tẹ̀síwájú láti máa ṣe é. Ní báyìí, à ń fi ṣe iṣẹ́ àkànṣe ifòpin sí ìdábẹ́ fún ọmọbìnrin ní Akwuke pẹ̀lú ìrànlọ́wọ́ Feed the Minds (UK). Nínú iṣẹ́ àkànṣe yìí, a rí i dájú pé àwọn ará agbègbè náà ni a fún ní ìtanijí nípa Ìlòdì òfin sí ìwà ipá sí ènìyàn (VAPP Law) ti Ìpínlẹ̀ Enugu, tí ó lòdì sí dídábẹ́ fún ọmọbìnrin ní Nàìjíríà.
Ohùn Àgbáyé: Ẹ ní ọ̀pọ̀lọpọ̀ ìrírí nínú ṣíṣiṣẹ́ pẹ̀lú àwọn agbègbè ní ìgbèríko. Báwo ni àyípadà ṣe ń dé bá àwùjọ ènìyàn ní ìgbèríko ní ti dídábẹ́ fún ọmọbìnrin?
Dókítà Ugwu: Ó lẹ́wà púpọ̀ láti rí àyípadà àwùjọ. Èyí rí bẹ́ẹ̀ nítorí a ti ń rí àwọn ẹbí àti agbègbè tó ń yí èrò àti ìkọrasí wọn padà nípa ìṣe yìí. Wọ́n ti wá kọ̀yìn sí i tí wọ́n sì ń lòdì sí ìṣe yìí ní gbangba lójútáyé. A ti rí èyí ní àwọn agbègbè kan bí i Awgu, Okpanku, àti Oduma níbí ní Ìpínlẹ̀ Enugu. Ohun kan tó ti ràn wá lọ́wọ́ nínú gbogbo èyí ni ìlànà à-á-tẹ̀lé wá, tí ó ní í ṣe pẹ̀lú ṣíṣe àmúlò àìṣèdájọ́, ìtàkuròsọ ìta gbangba. Tí ó je pé a ní ètò ìtàkuròsọ tí kò ní ìdájọ́ nínú pẹ̀lú onírúurú ọmọ àdúgbò.
Ohùn Àgbáyé: Kí ni ìlànà àátẹ̀lé fún fífòpin sí dídábẹ́ fún ọmọbìnrin ní Nàìjíríà àti kí ni àwọn ètò ìdènà rẹ̀ tí ẹ ti fi lélẹ̀?
Dókítà Ugwu: Ìlànà àátẹ̀lé wa fìdí sọlẹ̀ sínú àwọn ẹ̀yà 6 ti Ìkòsílẹ̀ Ìdábẹ́ fún ọmọbìnrin ti àjọ UNICEF. Ìlànà àátẹ̀lé yìí ní ojú púpọ̀ èyí tó ní ṣe pẹ̀lú ṣíṣe àmúlò ìtàkuròsọ gbangba tí kò ní ìdálẹ́jọ nínú, ìgbanimọ́ra àwọn ará agbègbè, ìgbóhùn sáfẹ́fẹ́, òfin, àti bákan náà ìran tó ń bọ̀.
Lọ́wọ́lọ́wọ́ à ń fi ṣiṣẹ́ àkànṣe Fòpin sí dídábẹ́ fún ọmọbìnrin olóṣù méjìlá ní agbègbè Akwuwe ti Ìpínlẹ̀ Enugu, Nàìjíríà. A ti ṣe ọ̀pọ̀lọpọ̀ ìkọ́ni, ìdánilẹ́kọ̀ọ́ àti ètò orí ẹ̀rọ asọ̀rọ̀mágbèsì tí a sì ti ń rí àbájáde rere. A lérò pé a ó ṣe àyípadà tí yóò lapa fún ìgbà pípẹ́.",https://yo.globalvoices.org/2022/09/28/973/,28 Ọ̀wẹwẹ̀  2022
